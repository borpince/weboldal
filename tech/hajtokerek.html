<!DOCTYPE html>
<html lang="hu">
<head>
  <title>borospince</title>
  <meta name="description" content="A hajtókerék egyben lendkerék is, megkönnyíti a daráló működtetését.">
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <link rel="stylesheet" href="/borok/styles_cs2020.css">
  <link rel="stylesheet" href="https://fonts.googleapis.com/icon?family=Material+Icons+Outlined">
  <link rel="icon" href="/src_home/favicon.ico" type="image/gif" sizes="65x65">
</head>
<body>
  <div class="active-footer">
    <a onclick="window.scrollTo(0,0);"><span class="back-to-top"><span class="material-icons-outlined">&#xe5ce;</span></span></a>
  </div>
  <section id="container_cs2020">
    <div class="nav-wrapper">
      <div id="hamburger" class="nav-link-wrapper material-icons-outlined">&#xe5d2;</div>
      <div class="left-side">
        <div id="bigyo">
          <div id="balmenu">
            <div class="nav-link-wrapper">
              <a href="/index.html"><span class="material-icons-outlined">&#xe88a;</span></a>
            </div>
            <button id="kjelzo"></button><br>
            <button id="holtart"></button><br>
            <button class="tlan" id="naptar"></button>
          </div>
        </div>
        <select name="tech"></select>
      </div>
    </div>
    <div class="content">
      <div class="box">
        <div class="box-text">
          <p>
            Emberi erővel hajtott zúzó-bogyózó masinát használok, mert ez illik az amatőr borászkodáshoz és a csekély mennyiséghez. Sportnak sem lenne rossz, ha nem egyszer művelném évente, mert ettől aztán nem fog nőni sem az állóképességem, sem az izomzatom. Eddig még csak a 2020-as szüret után használtam, és akkor meglehetősen pocsék élményt nyújtott az alkalmazása. Túlságosan korszerű a gyártó anyagválasztása a hajtókereket illetően, de inkább eszetlen. Mintha olyasvalaki tervezte volna, aki még soha nem dolgozott ilyen eszközzel, de legalábbis rossz fogalmai vannak a fizikáról – vagy csak ostoba, esetleg olcsósítani akart.
            <br>
            A tervező műanyagból fröccsöntött, vékony, könnyű tárcsát álmodott a szerkezet kézi hajtásához. Ez a megoldás egy 21 centis erőkaron elhelyezett fogantyú révén engedi forgatni, ami sokkal kényelmesebb annál, mintha marokra fogva kellene erőt gyakorolni a masina csupasz tengelyére. Más előnye nincs ennek a megoldásnak, viszont hátránya annál inkább.
            <br>
            A műanyag tárcsa súlyából következtetett tömege mindössze 1 kg (kosszal együtt), és ez a tömeg egyenletesen oszlik el a tárcsa teljes keresztmetszetén. Ez a konstrukció csak azt biztosítja, hogy a fogantyú a helyén maradjon, és ne essen a padlóra. Ha munka közben egy-két vaskosabb fürt kerül a zúzó hengerek közé, akkor a forgás hirtelen leáll, és csak hosszas rángatás után, vagy az elakadt fürtöt kiszabadítva folytatódhat a darálás.
            <br>Néhány száz kiló szőlőt feldolgozva ilyen eset számtalanszor előfordul, és a sokadiknál már igen erős bosszúság forrása.
            Persze megfelelő erő alkalmazásával az elakadt fürtöket talán bedarálná a szerkezet, de az erő növelésével a műanyag vacak egyre félelmetesebb mértékben nyeklik-nyaklik. Attól lehet tartani, hogy a darálás hevében elreped, eltörik, és a fogantyú függetlenedik a tárcsától (a leghorrorisztikusabb forgatókönyv szerint az elrepedt tárcsa törési éle levágja a fogantyút tartó kezem hüvelykujját). Ebben a helyzetben nem lehet a darálás hatékonyságára optimalizálni az erő mértékét, hanem tekintettel kell lenni a műanyag vacak silány kivitelére is. Visszafogottan, türelmesen, a körülményekhez alkalmazkodva kell intézkedni.
            Ilyen körülmények közepette célszerű a műveletet egyedül vagy szűk, bizalmi körben végezni, mert különben a gyakran elhangzó cifra káromkodások rossz fényt vetnének a dolgozóra.
            <br><br>
            Ezt a kínt és keservet nem éli át az, aki régi időkből származó masinát birtokol, és azzal darálja a szőlőt. Miért jobb a régiség? Azért, mert a régi mesterek nem féltek megfelelő anyagot használni a hajtókerékhez. A korabeli megoldás nem csupán összeköttetést biztosított egy erőkaron keresztül a fogantyú és a tengely között, hanem vaskos tömege és nagy átmérője révén lendkerékként is hatott. Ráadásul a nagytömegű öntöttvas jelentős részét a hajtókerék kerületén helyezték el, amivel a lendkerékben tárolt energia tetemesebb lett. Továbbá az alábbi képen látható ősi hajtókerék nem szerény 42, hanem 68 centi átmérőjű és 13 kg.
            <br>
            A zúzó-bogyózó szerkezetet szakkereskedésben vásároltam újonnan, és a fene se gondolta volna, hogy a korszerű műanyag vacak gondot fog okozni. Nem vittem vissza a boltba, mert szükség van rá, de erős vágyam támadt a hajtókerék cseréjére, ami már a 2021-es szüret előtt megvalósult. Éles helyzetben nem tudtam azonnal bevetni, mert a szőlőbeszerzés abban az évben <a href="/olv/elmaradt2021.html">kútba esett</a>.
          </p>
        </div>
        <div class="box-img">
          <img src="https://kep.pince.eu/kerek_a.webp">
        </div>
        <div class="box-text">
          <p>
            Útjában áll a hordfogantyú a nagyobb átmérőjű hajtókeréknek, meg kell rövidíteni.
          </p>
        </div>
        <div class="box-img">
          <img src="https://kep.pince.eu/kerek_b.webp">
        </div>
        <div class="box-text">
          <p>
            Micsoda piszok szerencse, hogy van itthon megfelelő csavar a rögzítéshez.
          </p>
        </div>
        <div class="box-img">
          <img src="https://kep.pince.eu/kerek_c.webp">
        </div>
        <div class="box-text">
          <p>
            Hosszúságra jó lenne, de menet híján az utolsó néhány milliméter nem hajtható be a furatba. Korai volt az öröm.
          </p>
        </div>
        <div class="box-img">
          <img src="https://kep.pince.eu/kerek_d.webp">
        </div>
        <div class="box-text">
          <p>
            Reszelgetek, könnyítek a csavarfej alatti szakaszon annyit, hogy teljes hosszában behajtható legyen.
          </p>
        </div>
        <div class="box-img">
          <img src="https://kep.pince.eu/kerek_e.webp">
        </div>
        <div class="box-text">
          <p>
            Újabb akadály: a menetes furat széle nem merőleges a furat tengelyére. A csavar továbbra sem hajtható be tövig. Most kéne fogni a következő méretet, de ez nem olyan egyszerű. Az eddigi kínlódások is elmaradhattak volna ezzel a megoldással, tehát van valami oka annak, hogy nem alkalmaztam.
            <br>
            Hétvége van, a <a href="http://www.tscsavar.hu/">kedvenc csavarboltom</a> meg zárva.
          </p>
        </div>
        <div class="box-img">
          <img src="https://kep.pince.eu/kerek_f.webp">
        </div>
        <div class="box-text">
          <p>
            Mire jó a köszörű? 
          </p>
        </div>
        <div class="box-img">
          <img src="https://kep.pince.eu/kerek_g.webp">
        </div>
        <div class="box-text">
          <p>
            A műanyag vacak rögzítőcsavarához készült gyári furat nem használható, és ezt a tengelyt ebben az állapotában nem tudom befogni az oszlopos fúrógép satujába, hogy egy kicsit arrébb egy másikat fúrjak. Kézimunka, reszelés.
          </p>
        </div>
        <div class="box-img">
          <img src="https://kep.pince.eu/kerek_h.webp">
        </div>
        <div class="box-text">
          <p>
            Nincs hozzá fantáziám, nem tudom kitalálni, hogy hová tette az eszét az a tervező, aki a műanyag vackot használhatónak ítélte.
          </p>
        </div>
        <div class="box-img">
          <img src="https://kep.pince.eu/kerek_i.webp">
        </div>
        <div class="box-text">
          <p>
            Azt már nem kell a fantáziámra bízni, hogyan fog beválni a régi, békebeli, nagytömegű hajtókerék a gyakorlatban. Ránézésre is megfelelőnek tűnik, és ha megtekerem, szárazon is nagyon meggyőző.
            Volt egy kevés aggodalmam a hordfogantyúk megrövidítése miatt, mert a szerkezet ezeken támaszkodik a dézsa peremére. Úgy jött ki az új méret, hogy az 500 literesbe sem esik bele.
            Mázli.
          </p>
        </div>
        <div class="box-img">
          <img src="https://kep.pince.eu/kerek_j.webp">
        </div>
      </div>
    </div>
    <div class="footer"></div>
  </section>    
</body>
</html>
<script src="temak.json"></script>
<script src="/fejezetek.js"></script>