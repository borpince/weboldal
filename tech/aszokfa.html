<!DOCTYPE html>
<html lang="hu">
<head>
  <title>borospince</title>
  <meta name="description" content="Nagy keserűséget okozhat egy korhadt ászokfa. Nagyobbat annál, mint amire a beteg parafa dugó képes.">
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <link rel="stylesheet" href="/borok/styles_cs2020.css">
  <link rel="stylesheet" href="https://fonts.googleapis.com/icon?family=Material+Icons+Outlined">
  <link rel="icon" href="/src_home/favicon.ico" type="image/x-icon">
</head>
<body>
  <div class="active-footer">
    <a onclick="window.scrollTo(0,0);"><span class="back-to-top"><span class="material-icons-outlined">&#xe5ce;</span></span></a>
  </div>
  <section id="container_cs2020">
    <div class="nav-wrapper">
      <div id="hamburger" class="nav-link-wrapper material-icons-outlined">&#xe5d2;</div>
      <div class="left-side">
        <div id="bigyo">
          <div id="balmenu">
            <div class="nav-link-wrapper">
              <a href="/index.html"><span class="material-icons-outlined">&#xe88a;</span></a>
            </div>
            <button id="kjelzo"></button><br>
            <button id="holtart"></button><br>
            <button class="tlan" id="naptar"></button>
          </div>
        </div>
        <select name="tech"></select>
      </div>
    </div>
    <div class="content">
      <h1>Ászokfa helyett</h1>
      <div class="box">
        <div class="box-text">
          <p>
            Párhuzamosan fektetett gerendák a fal mentén, olyan távolságra a padlótól, hogy jól járhasson alatta a levegő.
            Ászokfa névvel illetik, és ezekre helyezik a hordókat a pincében. A szellőzésen túl előnye ennek az elhelyezésnek,
            hogy befér a csapra vert hordó alá a vödör, csap híján pedig tömlővel, szivattyú használata nélkül átfejthető a hordó teljes tartalma egy alacsonyabban lévő edénybe.
            <br>
            Nem bírja a párás, nedves helyet a faanyag. Elkorhad, és nem képes ellátni tartószerkezeti szerepét.
            Ez történt egykori mentorom pincéjében is, aminek padlóján bokáig ért a bor, miután megadta magát az ászokfa,
            a rajta lévő hordók meg előrebuktak. A hordókból kilógó csapok a földnek ütközve letörtek, a bor pedig elfolyt.
            Nem volt akkora szerencséje az öregnek, hogy a fal felőli gerenda roskadjon össze, mert úgy a hordók hátrafele buknak,
            a csapok nem törnek le, és a bor a hordókban marad. 
            Ez így is intő jel, ami elég határozottan tereli az embert az ászokfa cseréje felé, de a kegyetlen sors másképp döntött.
            Rengeteg bor kárba veszett, és ez nem tette rokonszenvessé a sorsunkat alakító felsőbb hatalmat.
            <br><br>
            Erre a balesetre emlékezve nincs merszem igazi, hagyományos ászokfát helyezni a borospincébe.
            Azért törtek elő belőlem ezek az emlékek és különös gondolatok az aszokfáról, mert váratlan hordóbőség lépett fel nálunk azzal,
            hogy a <a href="/olv/hordo#2024-05-02">mentett hordók</a> második turnusa kedvező átalakuláson ment keresztül.
            Megtisztultak, és egyhetes áztatás után már nem szivárog a tartalmuk.
            <br>
            Apámban nem hittem, de hihetek Chaplin bánatában, a város zajában, a táguló világban, és hiszek a fa korhadásában.
            Ráadásul saját szememmel láttam, más kárán okultam, ezért eszemben sincs itthon is meggyőződni arról, hogy a fa tönkremegy a pincében.
            Inkább olyan anyagokból gyártok emelvényt a hordók alá, amik jobban bírják a pinceklímát.
            Ilyen a betonból készült falazóelem, a betontégla és a horganyzott acél járórács.
          </p>
          <div class="box-img">
            <img src="https://kep.pince.eu/aszokfa_IMG_9759.webp">
          </div>
          <p>
            Egyelőre vízzel feltöltve helyezem el a kipofozott hordókat a frissen készült emelvényeken,
            mert nincs korábbi tapasztalat arról, hogyan bírja ez a szerkezet a terhelést, ezért élesben vizsgálom az alkalmasságot.
            Ha nem roskadnak össze a súly alatt, akkor élesedhet tovább a helyzet azzal, hogy bor kerül a hordókba, de addig is inkább vizet igyanak.
          </p>
          <div class="box-img">
            <img src="https://kep.pince.eu/aszokfa_IMG_9793.webp">
          </div>
          <p>
            Itatni kell a dongákat, mert szomjasak. Ha már telítődtek, akkor érdemes a víz helyére bort fejteni.
            Így sem úszom meg a töltögetést, mert ez a hordós érlelés velejárója.
          </p>
        </div>
      </div>
    </div>
    <div class="footer"></div>
  </section>    
</body>
</html>
<script src="/temak.js"></script>
<script src="/fejezetek.js"></script>