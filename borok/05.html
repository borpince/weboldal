<!DOCTYPE html>
<html lang="hu">
<head>
  <title>borospince</title>
  <meta name="description" content="2023-ban fehérbor készül: tramini a siklósi Zuhánya dűlőből.">
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <link rel="stylesheet" href="/borok/styles_cs2020.css">
  <link rel="stylesheet" href="https://fonts.googleapis.com/icon?family=Material+Icons+Outlined">
  <link rel="icon" href="/src_home/favicon.ico" type="image/x-icon">
</head>
<body>
  <div class="active-footer">
    <a onclick="window.scrollTo(0,0);"><span class="back-to-top"><span class="material-icons-outlined">&#xe5ce;</span></span></a>
  </div>
  <section id="container_cs2020">
    <div class="nav-wrapper">
      <div id="hamburger" class="nav-link-wrapper material-icons-outlined">&#xe5d2;</div>
      <div class="left-side">
        <div id="bigyo">
          <div id="balmenu">
            <div class="nav-link-wrapper">
              <a href="/index.html"><span class="material-icons-outlined">&#xe88a;</span></a>
            </div>
            <button id="kjelzo"></button><br>
            <button id="holtart"></button><br>
            <button class="tlan" id="naptar"></button>
          </div>
        </div>
        <select name="borok"></select>
      </div>
    </div>
    <div class="content">
      <br>
      <h1>(Ember tervez, isten végez)<sup>2</sup></h1>
      <br>
      <div class="box">
        <div class="box-text">
          <p>
            Igen, a négyzeten, mert az elképzeléseimből szinte semmi nem úgy valósul meg ebben az évben, ahogy terveztem.
            A lecsupaszított tervnek csupán a gyöke épül be a megvalósításba, aminek lényege: valamilyen fehérbor készüljön, mert vörösből van bőven.
            <a href="/olv/bv/podumon2023.html#2023-04-15T15:30">Szép reményeim</a> szerint idén rajnai rizlingből csináltam volna bort, de a terv nagyrészt füstbe ment.
            Nem onnan, nem attól és nem olyan szőlőt vásároltam, mint amit terveztem. Annyira nem, hogy nem is szőlőt, hanem mustot szereztem egy termelőtől a <a href="https://www.google.com/maps/@45.8713493,18.3145727,1450m/data=!3m1!1e3?entry=ttu">siklósi Zuhánya dűlőből</a>
            (protekcióval – mindenki más elhajtott, vagy a csekély mennyiség miatt sajnálkozott).
            Ez a terület 1.5 km távolságra esik attól, ahonnan nem tudtam hozni semmit, mert ott a fehér szőlő annyira tönkrement, hogy le sem szüretelték (vörösből bármennyit hozhattam volna, többfélét, jó minőségben).
            <br>
            Nagyra törő tervem szerint rajnai rizlingből szedtünk volna először akkor, amikor a sav, az íz és az aroma a legnagyobb rendben van, aztán meg néhány héttel később, amikor a cukorfok emelkedettebb mértéket mutat, viszont a többi paraméter alábbhagy.
            Kétféle bor két szüretből, eltérő jellemzőkkel, aztán ezeket egymással házasítva keletkezett volna valami érdekes eredmény.
            Különleges minőségű, izgalmas bort vártam ettől a módszertől, de aztán belelógott a kezem a bilibe.
            Megint azzal szembesültem, hogy egy parányi, erőtlen porszem vagyok a világegyetemben, amit egy leheletnyi szellő is irányváltoztatásra késztet, ha épp nem a falhoz kenni van kedve.
            Annak is örülhetek, hogy luk van a valagamon, nem ám hogy majd a kedvemért leszednek 2 mázsányi szőlőt egyszer ekkor, aztán meg akkor.
            Amikor nálam jelentkeznek extrém igényekkel (nincs ilyen mostanában), akkor arra van nekem egy kedves, régi anekdotám:
            mit mondott a vasutas, amikor Bátaszéknél tőből levágta mindkét lábát a vonat?
            <br>
            – Hát a faszom nem kéne?
            <br>
            Csekély mennyiséggel kísérletezni azok kiváltsága, akik rendelkeznek saját szőlőtermő területtel.
            Nem olyan világ ez, ahol kedvemet keresnék, kívánságomat lesnék, de emiatt nem fogok sokat puffogni. Látom a jó oldalát a mustvásárlásnak. Nem kell bogyózni, darálni, se préselni, nincs gond törköllyel, csumával, és kevesebb mosogatással jár.
            Csak azzal kell megbékélnem, hogy nem látom a szőlő állapotát szüret előtt. Olyan ez, mint sötétben lehántani a ruhaneműt egy bizonyos szempontból ismeretlen nőről, s az aktus után aggódva várni a pirkadatot, hogy mivel volt dolgom.
            A <a href="/olv/igykeszult/patak.html#2023-08-01T10:30">patak menti munkákról</a> szóló történetben megfogalmazott gondolat köszön vissza a 2023-as évjáratú bor készítésének menetét vizsgálva:
            "<i>nem érdemes nagyon részletekbe menni a tervezéssel, mert a körülmények folyamatosan változnak</i>".
          </p>
        </div>
      </div>
      <object name="alcimek">A borkészítés {x} napos folyamata</object>
      <h1 id="2023-09-25" alcim="kalandos utazás"></h1>
      <div class="box">
        <div class="box-text">
          <p>
            Alaposan rákészültünk az eseményre, mert már augusztus végén egyeztettük a szüret várható idejét, amit a szőlősgazda szeptember közepére jósolt.
            Remek, nem késtem le semmiről. Azt mondja, vár még vele, mert nem akarja alacsony cukorfokkal szedni a szőlőt, és majd telefonon értesít. Ő az én emberem!
            <br>
            Nem vagyok türelmetlen, ezért 20-án érdeklődtem először:
            <br>
            – Mire számíthatok?
            <br>
            – Jövő héten szüretelünk, mert alkatrészre várunk a kombájnhoz. Vasárnap pontosítjuk.
            <br>
            – Rendben.
            <br>
            Ha vasárnap nem is, de hétfőn reggel jött a telefon, hogy délután kettőre mehetek a mustért.
            Sorállományú katona koromban akkor lehetett biztosra venni az eltávozást, ha már visszatértem róla.
            Így vagyok a mostani üggyel is. Akkor számolhatok biztosan a musttal, ha már leraktam itthon a platóról.
            Nem is tettem különösebb előkészületeket a pincében, mert minek kapkodni?
            <br>
            Nem címet kaptam, hanem haladási instrukciót: Máriagyűd irányából érkezve, a körforgalom utáni első lehetőségnél északra, ahol már ki van táblázva a pince, és onnan egyszerű.
            Táblának nyoma sincs. Egy régi kőbányánál fordulok vissza, aztán bolyongok tovább a szőlőhegyen, de egy teremtett lelket sem találok.
            Egyszer csak teker velem szemben egy idős bácsi. Lehúzom az ablakot, megállok, integetek neki, mire ő barátságosan visszainteget, és teker tovább.
            <br>
            Egy néni bukkan fel egy porta drótkerítése mögött. Végre még egy élő ember! Visszatolatok, mondom neki, kit keresek. Néz jobbra, majd balra, aztán a földre, és a háta mögé.
            Elköszönök, haladok tovább kelet felé. Közel kerültem a főúthoz, amikor a kanyarban felbukkan egy újabb bringás, akivel sikerült kapcsolatot teremteni.
            <br>
            – Jónapot! Idevalósi?
            <br>
            – Es tut mir leid. Deutsch oder Englisch...
            <br>
            – Sie sind also Ausländer. Auf wiedersehen!
            <br>
            Egy autó közeledik. Félreállok, kiszállok, leintem. Ő sem idevalósi, de mutat a háta mögé, hogy a <a href="https://riczutamas.com/">Riczuék</a> biztos útbaigazítanak.
            Így is lett. Tőlük megtudom, hogy nem az első körforgalomnál, hanem a másodiknál, és nem utána, hanem előtte kell északra fordulni. Valóban. Ott tündököl a tábla is, ahogy ígérték.
            A kanyarban a következő, és már meg is érkeztem. Nem olyan bonyolult ez.
          </p>
        </div>
        <div id="2023-09-25T14:00" alcim="szőlőkombájn" class="box-text">
          <p>
            Javában zajlik a szüret, hamar megtalálom a hangosan zúgó masinát. Nem önjáró, hanem traktorral vontatott fajta – <a href="https://www.alma-france.com/en/machines/selecta-3/selecta-3-mot0707.html">francia gyártmány</a>.
          </p>
          <div class="box-img">
            <img src="https://kep.pince.eu/evja_05_P1080855.webp">
          </div>
          <p>
            Amíg a háziak a sorok között dolgoznak, addig végigjárom a birtok épületei mellett húzódó területet. Rend van.
          </p>
          <div class="box-img">
            <img src="https://kep.pince.eu/evja_05_P1080857.webp">
          </div>
          <div class="box-img">
            <img src="https://kep.pince.eu/evja_05_P1080860.webp">
          </div>
          <p>
            Aztán előkerülnek a népek, és közelebbről is megvizsgálhatom a szőlőszüretelő szerkezetet.
          </p>
          <div class="box-img">
            <img src="https://kep.pince.eu/evja_05_P1080861.webp">
          </div>
          <p>
            Nem tudtam elképzelni eddig, hogy a csudába képes egy ilyen gép ügyesen levágni a fürtöket, de most már világos, hogy ez nem vagdos, hanem lerázza a bogyókat a fürtről – a csuma a tőkén marad.
            Nem 100%-os a hatásfok, de a gazda szerint a napszámosok többet elhagynának.
          </p>
          <div class="box-img">
            <img src="https://kep.pince.eu/evja_05_P1080872.webp">
          </div>
          <div class="box-img">
            <img src="https://kep.pince.eu/evja_05_P1080877.webp">
          </div>
          <p>
            Ma reggel szüretelték a traminit, amiből ezzel a vaskos szerkezettel nyerték ki a levet – ez itt egy nem hobbiméretű szőlőprés.
          </p>
          <div class="box-img">
            <img src="https://kep.pince.eu/evja_05_P1080867.webp">
          </div>
          <p>
            Nem először jövök azzal, hogy a világegyetemben egyensúly uralkodik. Mert a rizlinges ötletem, sőt, maga a szőlővásárlás teljes kudarccal végződött,
            viszont a traminit reggel 13 ℃ fokos hűvösben szüretelték, utána azonnal préselték (a gazda 18.5-es cukorfokot mért), majd a pincébe került. Üvegballonokban hoztam haza kb. 140 litert, amivel a felbillent egyensúly helyreállt.
          </p>
          <div class="box-img">
            <img src="https://kep.pince.eu/evja_05_P1080869.webp">
          </div>
        </div>
        <div id="2023-09-25T15:00" alcim="Kopár-dűlő" class="box-text">
          <p>
            Villány felé indultam haza, így utam egy szakaszon a híres-nevezetes <a href="https://wineartculture.hu/villany-legendak-nyomaban-a-kopar-dulo">Kopár-dűlő</a> mellett vezetett.
            Miért kopár? Azért, mert a Szársomlyó meredekebb oldalán a mészkövet már nem fedi föld, sem buja növénytakaró.
            Szerencsésebb/tehetősebb borászok művelnek szőlőt ezen a területen, ahol állítólag a legmagasabb a napsütéses órák száma Magyarországon, ezért az innen származó borok egy kis igyekezettel megüthetik a mediterrán jelleget.
            Innen való többek között a "KőVilla" fantázianevű bor is, amiről barátságosan elbeszélgettem volna a <a href="/olv/bv/bm2023.html#2023-09-23T17:40">bormustrára</a> kivezényelt személyzettel, de annak érezhetően fingja sem volt a Kopár-dűlő elhelyezkedéséről.
          </p>
          <div class="box-img">
            <img src="https://kep.pince.eu/evja_05_P1080900.webp">
          </div>
        </div>
        <div id="2023-09-25T15:10" alcim="Vinartis" class="box-text">
          <p>
            Villányban megálltam a Vinartis Borászparadicsom boltjánál egy kevés <a href="https://hu.wikipedia.org/wiki/%C3%89leszt%C5%91gomba">saccharomyces cerevisiae</a> vásárlásának szándékával.
            Vettem mellé egy kis csomag tápsót (diammónium foszfát, élesztőhéj, aminosav komplexek és thiamin keveréke), valamint egy palack 5%-os SO<sub>2</sub> törzsoldatot is.
            A tápsóval elegendő ellátmányt biztosítok a vadélesztők hatásának elnyomására alkalmazott fajélesztőnek, amit remélhetőleg azzal fog meghálálni, hogy nem fanyalodik rá a seprőben felhalmozódó kénvegyületekre.
            Szakemberek szerint ezzel kivédhető a bökszer kialakulásának veszélye, amitől egyszer már sikerült <a href="/borok/04.html#2022-12-04">megrémülnöm</a>.
            Az irányított erjesztéssel ráadásul biztosítható a must cukortartalmának maradéktalan feldolgozása, továbbá az aromaanyagok képzésére is jó hatással van.
            Ennek az enyhén tudományos módszernek alkalmazása még szerintem is belefér a jó ízlésbe, aztán majd meglátom, mi lesz belőle. Szivattyúzni, szűrni, deríteni továbbra sem fogok, mert ezek a beavatkozások durván érintenék a bor belügyeit.
          </p>
        </div>
      </div>
      <h1 id="2023-09-26" alcim="beoltás"></h1>
      <div class="box">
        <div class="box-text">
        <p>
          Tegnap este utolsó erőmből üvegballonba fejtettem a <a href="/borok/03.html">2022-es rozét</a>, majd kimostam az így felszabadult 145 literes inox tartályt, és ebbe töltöttem a hazahozott mustot.
          Fokolóval 20-hoz közeli cukorfokot mértem 18 ℃ fokon, ami az egytizedes korrekciós érték levonása után is a húszhoz van közelebb. Nem rossz.
          Aztán elmosogattam, és nyugovóra tértem.
        </p>
        <div class="box-img">
          <img src="https://kep.pince.eu/evja_05_P1080920.webp">
        </div>
        <p>
          Ebbe az én viszonylatomban pompás, jó ízű, illatos mustba fogom most belekeverni a langyos vízben szakszerűen felfuttatott fajélesztőt és a tápsó egy részét.
          Ez így egyszerűnek tűnik, de órák hosszat tart, amíg a feloldott, langyos anyagot szakaszosan egy vödörnyi mennyiségűre duzzasztom.
          A tartályból kivett hideg mustból töltögetek hozzá eleinte kisebb, aztán egyre nagyobb mennyiségeket, nehogy sokkot kapjon a rehidratált élesztő.
          Ezt az óvatosan lehűtött oltóanyagot öntöm a tartályban várakozó mustba, aminek hatása már este kimutatható a hőmérséklet emelkedéséből: 19.5 ℃ fokot mérek, de más jele még nincs az erjedés beindulásának.
        </p>
        <div class="box-img">
          <img src="https://kep.pince.eu/evja_05_P1080908.webp">
        </div>
      </div>
    </div>
    <h1 id="2023-09-27" alcim="zajos erjedés indul"></h1>
    <div class="box">
      <div class="box-text">
        <p>
          Ennek már fele se tréfa, itt bizony mára virradóra rendesen beindult az erjedés. Erőteljesen pezseg, a hőfok emelkedik: 21 ℃ fok.
          Itt az ideje hozzáadni a tápsó második adagját. Jópofa jelenség a tartály aljára ülepedett sűrű anyagból "kirobbanó" CO<sub>2</sub> hatására felszínre törő gombafelhők sora (nem az élesztő, hanem az alakja miatt gomba).
          A seprőből emelkedik fel egy-egy adag a lent képződő gáz hatására, ami a folyadék felszíne alatt még gombafelhő formát mutat, aztán a felszínen szétterülve már kevésbé látványos.
        </p>
      </div>
    </div>
    <div class="footer"></div>
  </section>    
</body>
</html>
<script src="/temak.js"></script>
<script src="/fejezetek.js"></script>