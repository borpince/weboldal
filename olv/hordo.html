<!DOCTYPE html>
<html lang="hu">
<head>
  <title>borospince</title>
  <meta name="description" content="Megesik néha, hogy olyan dolgok válnak gazdátlanná, amik megsínylik a gondozatlanságot. A boroshordók tipikusan ilyenek. Menthető az elhanyagolt hordó? Ezt fogom most kideríteni.">
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <link rel="stylesheet" href="/borok/styles_cs2020.css?v=l">
  <link rel="stylesheet" href="https://fonts.googleapis.com/icon?family=Material+Icons+Outlined">
  <link rel="icon" href="/src_home/favicon.ico" type="image/gif" sizes="65x65">
</head>
<body>
  <div id="overlay"><p id="forgo" class="loader"></p></div>
  <div class="active-footer">
    <a onclick="window.scrollTo(0,0);"><span class="back-to-top"><span class="material-icons-outlined">&#xe5ce;</span></span></a>
  </div>
  <section id="container_cs2020">
    <div class="nav-wrapper">
      <div id="hamburger" class="nav-link-wrapper material-icons-outlined">&#xe5d2;</div>
      <div class="left-side">
        <div id="bigyo">
          <div id="balmenu">
            <div class="nav-link-wrapper">
              <a href="/index.html"><span class="material-icons-outlined">&#xe88a;</span></a>
            </div>
            <button id="kjelzo"></button><br>
            <button id="holtart"></button><br>
            <button class="tlan" id="naptar"></button>
          </div>
        </div>
        <select name="olv"></select>
      </div>
    </div>
    <div class="content">
      <div class="box">
        <div class="box-text">
          <div class="box-img">
            <img src="https://kep.pince.eu/hordo_0.webp">
          </div>
          <p>
            Elsüllyedt ókori gályák rakterében találnak bortároló amforákat kincsvadász búvárok – viszonylag ritkán.
            Búvárfelszerelés, tenger és hajóroncsok híján nem lesz ilyen élményem, viszont néhány napja meghívást nyertem Kelet-Európa egyik vidéki településének csendes zsákutcájába, egy ott épült ingatlan borospincéjébe.
            Ahogy a kincsvadászokat ritkán éri szerencse, úgy az sem gyakori eset, hogy behatolván egy elhagyott pincébe, penészbundába öltözött boroshordókat találok.
          </p>
          <div class="box-img">
            <img src="https://kep.pince.eu/hordo_1_P1070960.webp">
          </div>
          <p>
            Az "elhagyott" jelző magyarázatra szorul. Maga az ingatlan lakott, rendezett, jó állapotú. Nem úgy a borospince, amire az elhanyagolt jelző is illik.
            Abból fakad jelenlegi állapota, hogy nincs gondos gazdája a föld alatti építménynek. Miért? Korábban házastársak birtokolták a lakóingatlant, és ebben a közösségben a család minden tagjának megvolt a maga feladata, hatásköre.
            Azt kell feltételeznem, hogy a pincemunkák a férfiember illetékességébe tartoztak, mert a házasság felbontása után, a hímnemű távozásával az elvált asszony gondozásába került pince, és a benne tárolt dolgok állaga romlásnak indult.
            <br>
            Pontosításra szorul a "gondozásába került" kifejezés, mert a magára maradt asszony immáron egymaga felel a háztartásért, beleértve a pince gondozását is.
            Sajnos azt kellett megállapítanom, hogy gondozás helyett a hozzá nem értésből fakadó gondatlanság érvényesül.
            A házikedvenc kutyának meg van engedve, hogy mély gödröket ásson a pince fölé, amibe besegít a szomszéd kutya is. Szellőző elzárva, nem jár a levegő.
            Csurom víz és penész minden odalenn, ahonnan a hordókat felcipeltem.
          </p>
        </div>
        <div class="box-text-update">
          <p>
            Hogyan kerülök ilyen helyzetbe, hogy penészes boroshordókkal kell szaladgálnom?
            <br>
            Néhány hete találkoztam hajdani középiskolai osztályom szűkebb körével, "kemény magjával", köztük egy időközben elvált asszonnyá minősűlő egykori osztálytársammal.
            Ezen alkalmakkor elhangzanak a szokásos kérdések, és a "te most mivel foglalkozol" résznél bemondtam az amatőr borászkodást. Több sem kellett neki, rögtön a lényegre tért:
            van egy borospincéje, benne felesleges hordókkal, amiket elboltolhatnánk. Túlzottan optimista képzeletemben azonnal megjelentek a szükségtelenné vált, de különben kifogástalan eszközök, amikhez szerencsés bennfentesként kedvező áron hozzájuthatok.
            Micsoda mázlista vagyok – gondoltam naivan. Aztán szembe jött velem a szigorú valóság, és minden úgy történt, ahogy az velem kapcsolatban elvárható. A hordók gyalázatos állapota magáért beszél, nem kell külön kifejtenem a véleményemet. Miért nem hagytam ott a francba?
            Győzött a kísérleti kíváncsiság. Helyre lehet hozni? Kiderítem.
            <br>
            Nem volt elég közelről látni a pincében uralkodó elkeserítő körülményeket, értek további kellemetlen hatások is. Úgy indult az ügy, hogy "elboltoljuk" a hordókat, de aztán a küllemük alapján úgy ítéltem meg a helyzetet, hogy a gazdájuk annak is örülhet, ha ingyen segítek neki megszabadulni a portékától.
            Ehhez képest mondott egy olyan összeget, aminek elköltése engem már gondolkodóba ejt. Kemény alku indult. Elsőre emberségesen a kétharmadát ajánlottam a cuccért, ami hosszas vívódás után az eredeti ár 80%-án állt meg.
            Nem vagyok büszke erre a teljesítményemre, de az esetet utólag elemezve úgy látom, hogy nem csupán a hordókért fizettem.
            Fájt volna a sikertelenség, hogy a világ végére kibumlizva üres kézzel kell hazamennem. Inkább fizettem, csak ez az élmény kerüljön el.
            <br><br>
            Ezzel nem értek véget a megpróbáltatások, mert a penészes hordók mellé kaptam egy adag bizonyosságot arról, hogy mennyire szürke és jelentéktelen figura vagyok. Az alkunak egy fázisában bevetettem volna némi pszichológiát,
            amikor azzal érveltem, hogy ne legyen már ilyen szőrös szívű, hiszen mi egy ideig egy padban, egymás mellett ültünk a suliban.
            Elmaradt a kívánt hatás.
            <br>
            – Nem ültünk egy padban.<br>
            – Dehogynem. A középső sorban, a tanári asztal mögötti második padban. Te jobbról, én meg a baloldalon.<br>
            – Melyik órán?<br>
            – Arra nem emlékszem.<br>
            – Na ugye. Nem ültünk egymás mellett.<br>
            Nem erőltettem. Arra még emlékszik, hogy egy osztályba jártunk, ez is valami. A vitát lezártuk, az ár nem enyhült.
            <br><br>
            Szürkeségemmel kapcsolatban eszembe jutott egy másik történet, ami úgy kapcsolódik ehhez, hogy ugyanebből az osztályból egy másik taggal együtt vonultunk be katonának.
            Határőrnek pontosabban, ami nem a honvédséghez, hanem a BM-hez tartozott akkoriban. Azonos életkor, azonos iskolai végzettség, két tök egyforma fazon.
            Az osztálytársam mégis azonnal őrvezetői rangot kapott, míg nekem be kellett érnem a közlegény státusszal. Hogyan működik ez a világ?
            Úgy, hogy szüleinek belügyminisztériumi kötődése (rendőrök voltak) elegendő protekciót biztosított a gyereknek. Nekem az állandó bakterolás (őrszolgálat) jutott, és nagyjából háromhavonta mehettem haza.
            A protekciósnak meg úgy telt a szolgálati ideje, hogy a többi csókossal a dekorműhelyben gyártottak május elsejére, április 4-re, november 7-re stb. mindenféle lelkesítő feliratokat, és neki természetesen állandó kilépője volt. Akkor mehetett ki a laktanyából, amikor kedve szottyant.
            A letűnt szocializmusban élő egyenlők és egyenlőbbek jelenségével tehát elég korán találkoztam – a történetnek ez a része szokványos. A folytatás kevésbé.
            <br>
            A katonaság után eltelt kereken 10 év, s közben a rendszer megváltozott. Belőlem vállalkozó lett az IT szakterületen, a magam ura lettem. A protekciós (legyen Imre) meg <a href="https://hu.wikipedia.org/wiki/Fel%C3%BCletszerel%C3%A9si_technol%C3%B3gia">SMD</a> alkatrészeket ragasztgatott <a href="https://hu.wikipedia.org/wiki/Nyomtatott_huzaloz%C3%A1s%C3%BA_lemez">NYÁK</a>-okra napi 8 órában, havi fixért.
            A munkahelyén találkoztam vele egy olyan alkalommal, amikor a szemrevaló, jó formájú barátnőmért (legyen Gabriella) mentem műszak végén, hogy előzékenyen hazafuvarozhassam.
            Néhány nap múlva azt hallom ettől a Gabriellától:
            <br>
            – Azt mondta az Imre, hogy ne kezdjek veled.<br>
            – Már kezdtük egymással...<br>
            – Jól van, de szerinte nem járok jól veled.<br>
            – ?<br>
            – Mert te egy senki vagy. A Határőrségnél is csak  közlegény voltál.<br>
            – Persze. Sorállományú. Nem akartam volna jobban érvényesülni, alig vártam a végét.<br>
            – Az Imrének volt rangja, csillag volt a vállapján. Azt javasolta, hogy dobjalak, és járjak inkább vele.<br>
            Gabriella természetesen nem "dobott", de beavatott ennek az épületes udvarlásnak történetébe, amin őszintén elcsodálkoztam.
            Nem azon, hogy vetélytársam akadt, aki szemet vetett a nőmre. Az volt ebben a különös, hogy a fater és a muter által biztosított előnnyel szerzett katonai rendfokozat helyet kapott a férfiúi alkalmasságot latolgató érvelésben,
            de hiába. Egy érdemtelenül szerzett <a href="https://hu.wikipedia.org/wiki/Vita%3ARendfokozat#Krumplivir%C3%A1g">krumplivirág</a> nem számít akkora hőstettnek, hogy megdobogtatná a női szíveket.
            <br>
            Ebben a korrupt világban köztudomású, hogy a közbeszerzések, a túlárazott állami megrendelések nyertesének kiválasztásánál számít, hogy kinek a kije vagy, de olyat még nem pipáltam, hogy a nőmet így próbálják meg lecsapni a kezemről.
          </p>
        </div>
        <div class="box-text">
          <p>
            Érdekes érzések és emlékek szövik át ezt a hordómentő történetet, de az sem érdektelen, hogyan alakul a hordólelet sorsa. Hazatérvén fogtam egy spaklit, és lehántottam a penészréteget.
          </p>
          <div class="box-img">
            <img src="https://kep.pince.eu/hordo_2_P1070990.webp">
          </div>
          <p>
            Előbukkantak olyan feliratok, amiket az előző tulaj (a volt férjember) jegyzett krétával a hordók fenekére, oldalára, és ezekből arra következtetek, hogy alapvetően gondos ember lehet.
          </p>
          <figure class="box-img">
            <img src="https://kep.pince.eu/hordo_3_P1070984.webp">
            <figcaption>KÉNEZÉS 04.05</figcaption>
          </figure>
          <figure class="box-img">
            <img src="https://kep.pince.eu/hordo_4_P1070985.webp">
            <figcaption>VÖRÖS</figcaption>
          </figure>
          <figure class="box-img">
            <img src="https://kep.pince.eu/hordo_5_P1070986.webp">
            <figcaption>FEJTÉS 17.04.15 3 éves F</figcaption>
          </figure>
          <p>
            Az 54-es jelölésű hordóban az írás szerint vörösbort tároltak. Fontos tudnivaló, mert így ebbe már csak vörös mehet, míg a jelölés nélkülibe bármi tölthető.
            Megmértem az üres hordók súlyát, aztán meg vízzel feltöltve. A súlyértékek különbségéből lehet következtetni az űrméretre: 52 literes az 54-es jelzésű (vörös), a jelölés nélküli (fehér) 46 literes.
            Ez utóbbinak rendesen neki kellett veselkednem, amikor felhoztam a pincéből, mert kevés híján tele volt borral. Ennek annyi hasznát vettem, hogy az udvaron kiöntve láthatóan fehérbor került a vödörbe, de senki nem akart volna belekóstolni.
            A krétafelirat alapján kb. 6 éve darabban volt – elmaradt a töltögetés, de az elárvult pincében nem is fogyott úgy, ahogy az elvárható. Látszik a belsejéről készült képen, hogy a hordó tetején szárazon voltak a dongák.
          </p>
          <div class="box-img">
            <img src="https://kep.pince.eu/hordo_a_PICT0008.webp">
          </div>
          <p>
            A "vörös" feliratú hordó belsejét vizsgálva a dongák színe alátámasztja a korábbi tartalomra utaló jelzést.
          </p>
          <div class="box-img">
            <img src="https://kep.pince.eu/hordo_b_PICT0024.webp">
          </div>
          <div class="box-img">
            <img src="https://kep.pince.eu/hordo_c_PICT0024.webp">
          </div>
          <p>
            Forróvízzel táplált nagynyomású mosó, szennymaró fejjel – csodát ez sem tesz, de végre megfoghatom a hordókat puszta kézzel, kesztyű nélkül, ami a művelet befejeztével a kukában kötött ki, annyira retkes lett.
          </p>
          <div class="box-img">
            <img src="https://kep.pince.eu/hordo_6_P1080002.webp">
          </div>
          <div class="box-img">
            <img src="https://kep.pince.eu/hordo_7_P1070997.webp">
          </div>
          <p>
            Néhány forróvizes öblítés után most az udvaron állnak vízzel feltöltve. A vörösre ráfér a dagasztás, mert évekig üresen tárolva egy kicsit kiszáradtak a dongák még a párától lucskos lelőhelyén is.
            Jelenleg nem látok nagy esélyt arra, hogy ezeket a hordókat bevigyem a pincébe, így a Nap is sütni fogja őket. Ezért tekertem be mindkettőt műanyag fóliával.
          </p>
          <div class="box-img">
            <img src="https://kep.pince.eu/hordo_8_P1080011.webp">
          </div>
          <p>
            Egy kedves ismerősömnek részletesen beszámoltam a hordómentő kalandomról, mire ő csak ennyit mondott:
            <i>"ha elolvastad volna a Prohászka-könyvet, akkor tisztában lennél a borászat alapjaival, és hideg vízzel öblítetted volna ki a hordót, mielőtt forró vizet öntesz bele"</i>.
            <br>
            Igaza van.
          </p>
        </div>
      </div>
    </div>
    <div class="footer"></div>
  </section>    
</body>
</html>
<script src="/temak.js"></script>
<script src="/fejezetek.js"></script>