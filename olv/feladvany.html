<!DOCTYPE html>
<html lang="hu">
<head>
  <title>borospince</title>
  <meta name="description" content="Mit csinál az ember, amikor betölti a lehető legkerekebb életkort? Régi korokban meg kellett kergetni egy szemrevaló szobalányt, a mai világban meg a különböző MI implementációk tesztelése kínálja magát. Életkorom kettőnek kerek hatványa, amiből a következőt nem érem meg. Hány éves vagyok? – így szól a kérdés, amivel a mesterséges intelligenciát foglalkoztatom kerek évfordulómon. Többségben hibás válaszok érkeznek, ami a technológia kiforratlanságára utal.">
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <link rel="stylesheet" href="/borok/styles_cs2020.css?v=l">
  <link rel="stylesheet" href="https://fonts.googleapis.com/icon?family=Material+Icons+Outlined">
  <link rel="icon" href="/src_home/favicon.ico" type="image/x-icon">
</head>
<style>
  li,li::marker {
    font-size: x-large;
  }
</style>
<body>
  <div class="active-footer">
    <a onclick="window.scrollTo(0,0);"><span class="back-to-top"><span class="material-icons-outlined">&#xe5ce;</span></span></a>
  </div>
  <section id="container_cs2020">
    <div class="nav-wrapper">
      <div id="hamburger" class="nav-link-wrapper material-icons-outlined">&#xe5d2;</div>
      <div class="left-side">
        <div id="bigyo">
          <div id="balmenu">
            <div class="nav-link-wrapper">
              <a href="/index.html"><span class="material-icons-outlined">&#xe88a;</span></a>
            </div>
            <button id="kjelzo"></button><br>
            <button id="holtart"></button><br>
            <button class="tlan" id="naptar"></button>
          </div>
        </div>
        <select name="olv"></select>
      </div>
    </div>
    <div class="content">
      <h1 >Születésnapi feladvány</h1>
      <div class="box">
        <div class="box-text">
          <p>
            Minek csapongani, ha tudom, mit akarok? Megvan az irány, rendesen becéloztam, és már régóta jó úton haladok. A többség sok tekintetben nem ért egyet velem, de pont ez az, ami felnőtt korom érettebb szakaszában egyáltalán nem zavar, és ami fölöttébb örvendetes: nem is befolyásol.
            Az egyik leginkább megütközést keltő szokásom a szokás hiánya, ami a szűkebb családi ünnepek és emléknapok semmibevételével alakult ki.
            <br>
            Ha jön a jeles nap, akkor a szokványos észjárást követve eszünkbe jut az érintett személy, és jelezzük neki figyelmességünket. Meghúzzuk a fülét, megajándékozzuk, vagy néhány keresetlen szó kíséretében felhánytorgatjuk egyre durvuló életkorát. Ez a magatartás jellemzően évente egyszer esedékes,
            és a megemlékezések hevessége, kifejlete olykor szélsőségesen alakulhat.
          </p>
        </div>
      </div>
      <div class="box">
        <div class="box-text">
          <p>
            Nem várok saját ötleteket a mesterséges intelligenciától, de lexikális ismereteket, végtelen tárgyi tudást és logikát annál inkább. A manapság oly divatos ágazat három képviselőjének tettem fel egy találós kérdést.
            Azt feltételezem, hogy a számítógépes világ szülöttének nem okoz gondot a kettes számrendszer, villámgyorsan előkotorja feltornyozott tudásanyagából az emberi életkor felső határának tapasztalati értékét, és ezekből képes helyesen következtetni.
            Nem először tévedek, de ez a mostani egyben csalódás is, mert a feladványban nincs semmi buktató, sem csapda, mégsem kapok rá jó választ azonnal.
            <br>
            <i>Életkorom kettőnek kerek hatványa, amiből a következőt nem érem meg. Hány éves vagyok?</i> Így szól a kérdés, amit elsőként a <a href="https://copilot.microsoft.com/">Copilot</a> kapott meg.
          </p>
          <figure>
            <div class="box-img">
              <img src="https://kep.pince.eu/feladvany-cop.webp">
            </div>
            <figcaption>Copilot válasza</figcaption>
          </figure>
          <p>
            Nem dőlhetnek hátra elégedetten a Microsoftnál, mert ebből a válaszból jól láthatóan van még mit csiszolni az algoritmusokon, és talán a felhalmozott tudásanyag feldolgozása is finomításra szorul. Következő versenyző a <a href="https://gemini.google.com/">Gemini</a>, ami megérti a magyarul feltett kérdést, de éreztetve velem <a href="/olv/velemeny/zur-zavar.html#helyzet">anyanyelvem jeletéktelenségét</a> a világban, angolul válaszol.
          </p>
          <figure>
            <div class="box-img">
              <img src="https://kep.pince.eu/feladvany-gem.webp">
            </div>
            <figcaption>Gemini válasza</figcaption>
          </figure>
          <p>
            Magasra tettem a lécet? Nem hiszem. Mégse tudta megugrani a Google által fejlesztett MI-változat sem, amit talán a kérdés zavarba ejtő egyszerűsége okozhat. Kettőből kettő vérzett el eddig a feladaton, és ezen a nagyon rossz arányon javíthat most minden MI őse, a <a href="https://chatgpt.com/">ChatGPT</a>.
          </p>
          <figure>
            <div class="box-img">
              <img src="https://kep.pince.eu/feladvany-gpt.webp">
            </div>
            <figcaption>ChatGPT válasza</figcaption>
          </figure>
          <p>
            A különböző aspiránsoktól kapott válaszokból kiviláglik a technológia kiforratlansága. Helyesen akkor jársz el, ha fenntartással fogadod az eredményt, utánagondolsz, és ellenőrzés nélkül nem fogadod el – mint ahogy az önvezető autónak sem adod át az irányítást, ha kedves az életed.
          </p>
        </div>
      </div>
      <div class="box">
        <div class="box-text">
          <p>
            Kisgyerekeim anyukájának voltak ostoba szokásai. Például az, amikor hetekig rejtegette a jó előre megvásárolt ajándékot, amit csak az ünnepnapon volt hajlandó elővenni, és átadni a sóvárgó gyermeknek.
            <cite>Kétszer ad, ki gyorsan ad.</cite> Ez a bölcsesség áll szemben a beidegződött szigorral, aminek lehet köze a vallásos neveltetéshez, mert akibe kiskorában belevernek dogmákat, az jó eséllyel felnőttként is úgy marad.
            Nem tudtam azonosulni a "<cite>legalább 200 kilométerre el kell távolodnunk otthonunktól egy igazi nyaraláshoz</cite>" dogmájával sem, amit az asszony igyekezett minden évben érvényre juttani, én meg a békés viszony érdekében kényszeredetten, de elfogadtam ezt az igényt.
            <br>
            Nem értek egyet az <cite>ellentétek vonzzák egymást</cite> közhellyel sem.
            Genetikai vonatkozásban lehet benne igazság, mert gyerekeink igen jól sikerültek, viszont a felek vaskosan eltérő meggyőződése széthúzáshoz vezet, aminek egy házasságban nincs helye, mert annak egyszer csak válás lesz a vége.
            <br><br>
            Az én világomban egy születésnap pont olyan, akár a többi, és ez fordítva is igaz. Minden nap karácsony. Ebben a helyzetben nincs értelme különbséget tenni naptári napok között, és várni a piros betűseket.
            Akkor kapnak ezek a kivételes napok jelentőséget, amikor a megélhetésért küzdő jobbágy várja a vasárnapot, és annak a rendkívüli állapotnak örül, amikor nem kell keményen dolgozni az uradalmi birtokon. Végre itt a nap, amikor nem kell hajnalban kelni, majd húzni az igát, és izzadni napestig.
            Miért e szenvedés? Mert a nagy többség által meghatározott szokások szerint ez a rend. Voltam én is <a href="/olv/orom/frauenkirche.html#rendes">rendes ember</a> egykoron. Beálltam a sorba, és tettem a dolgomat. Volt feladatom, amit feljebbvalóim mértek rám, én pedig a kialkudott béremért cserébe igyekeztem eleget tenni elvárásaiknak.
          </p>
        </div>
      </div>
      <div class="box">
        <div class="box-text">
          <p>
            Viselje következményeit a férfiember, aki nőneműt enged háztartásába. Így esik meg velem rendszeresen, hogy az év egyik kutya közönséges napján valaki csillogó szemmel, fülig érő szájjal közli velem a hírt, hogy már megint öregedtem egy évvel.
            Az ünnepléssel járó dínomdánom szerencsére csupán valami édesség elfogyasztására szorítkozik. Ez alkalommal piskóta alapra épülő, mascarpone sajttal dúsított, jéggel hűtött, gyümölcsös nyári torta készült, rajta betöltött éveim számára utaló felirattal.
          </p>
          <div class="box-img">
            <img src="https://kep.pince.eu/feladvany-torta.webp">
          </div>
          <p>
            Kedvesemmel aszimmetrikus viszonyt ápolunk, mert ugyan tudom a nevét, de a névnapjához tartozó dátumot nem jegyeztem meg. Akkor következtetek néha a jeles nap eljövetelére, amikor virágcsokrokkal, meg masnival átkötött csomagokkal érkezik haza.
            Ismerem a közgondolkodást, ezért nem ütközök meg a "<i>mekkora bunkóság</i>" minősítésen, amivel kívülállók viselkedésemet illetik, és ahogy már említettem, ez a vélekedés egyáltalán nem zavar és nem is befolyásol.
            <br>
            <cite>Minek csapongani?</cite> Ezzel kezdtem ezeket a gondolatokat az elején.
            Kedvesemet imádom, és ezt az érzést nem lehet és nem érdemes fokozni bizonyos napokon pusztán azért, mert a naptár szerint itt lenne az ideje. Messzire került gyerekeimre is minden nap gondolok. Eszembe sem jut évente egyszer-kétszer azzal felhívni magamra figyelmüket,
            hogy valamilyen évfordulójuk eljövetelével eszembe juttatta őket az elektronikus naptár automata funkciója. Régen rossz lenne, ha így jutnának eszembe. Jobban járok, ha nem csapongok, és minden napomat egyformán kellemesen élem.
          </p>
        </div>
        <div class="box-text-update">
          <p>
            Rokonaim néhány éve jelezték igényüket, hogy a kerek évfordulóra tekintettel nem a szokásos SMS-ben biztosítanának együttérzésükről, hanem személyesen, egy pincelátogatással egybekötve köszöntenének fel.
            Akkoriban a borospince és környezete még meglehetősen kezdetleges állapotát mutatta, nem volt alkalmas komfortos vendéglátásra. Közöltem velük ezt az álláspontomat, és hangot adtam azon meggyőződésemnek, hogy a 60. születésnap csupán a tizes számrendszerben minősül kereknek.
            Aztán javaslatot tettem arra, hogy ünnepeljük szándékuk szerint a 2<sup>6</sup>, igazán kerek évfordulómat néhány év múlva, mert addigra a pince épített környezete eljut arra a szintre, ami már nekem is tetszik.
            <br>
            Mostanra nem csak a kerek életkor következett be, hanem túl vagyok a <a href="https://pince.dega.hu/olv/igykeszult/patak.html">patak menti munkákon</a>, megvalósult a <i>közösségi tér</i>, melynek látványos eleme, az <a href="/olv/igykeszult/pinceajto2.html#izgalom">új pinceajtó</a> is elkészült végre,
            és egyéb <a href="/olv/igykeszult/cimerek.html#oltar">látványosságok</a> is gyönyörködtetik a szemet. Kedvesen hívom a rokonokat – pedig nem szokásom családi eseményeket szervezni – , hogy most van itt az ideje a régóta tervezett látogatásnak, mert mára minden körülmény kedvezően alakult a borospincénél.
            Mégsem lesz ebből látogatás, mert évekkel ezelőtt hiába érveltem azzal, hogy építési területen kellene keresztülvergődniük, a <a href="/olv/igykeszult/lepcso.html">lépcső</a> sincs a helyén. Bennük a visszautasítás élménye él a megfakult történetből, és ez kedvüket szegte.
          </p>
        </div>
      </div>
    </div>
    <div class="footer"></div>
  </section>    
</body>
</html>
<script src="/temak.js"></script>
<script src="/fejezetek.js"></script>