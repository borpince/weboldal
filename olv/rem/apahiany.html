<!DOCTYPE html>
<html lang="hu">
<head>
  <title>borospince</title>
  <meta name="description" content="Az is csodaszámba megy, hogy megértem a felnőttkort. A többi meg bónusz.">
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <link rel="stylesheet" href="/borok/styles_cs2020.css">
  <link rel="stylesheet" href="https://fonts.googleapis.com/icon?family=Material+Icons+Outlined">
  <link rel="icon" href="/src_home/favicon.ico" type="image/x-icon">
</head>
<body>
  <div class="active-footer">
    <a onclick="window.scrollTo(0,0);"><span class="back-to-top"><span class="material-icons-outlined">&#xe5ce;</span></span></a>
  </div>
  <section id="container_cs2020">
    <div class="nav-wrapper">
      <div id="hamburger" class="nav-link-wrapper material-icons-outlined">&#xe5d2;</div>
      <div class="left-side">
        <div id="bigyo">
          <div id="balmenu">
            <div class="nav-link-wrapper">
              <a href="/index.html"><span class="material-icons-outlined">&#xe88a;</span></a>
            </div>
            <button id="kjelzo"></button><br>
            <button id="holtart"></button><br>
            <button class="tlan" id="naptar"></button>
          </div>
        </div>
        <select name="olv"></select>
      </div>
    </div>
    <div class="content">
      <div class="box-text">
        <p style="z-index:1"><a name="elozo"></a></p>
      </div>
      <h1>Apahiány</h1>
      <div class="box">
        <div class="box-text-update">
          <p>
            <i>"Halottakról vagy jót, vagy semmit"</i> – tartja a mondás, de ez pontatlan fordítása az eredeti latin szövegnek.
            Akárhogy is fordítják, jobban egyet lehet érteni a <i>"halottakról vagy igazat, vagy semmit"</i> jelentésváltozattal.
            Nem akarok hiteltelenné válni, és nem is esik nehezemre igazat mondani. Az írás címe félrevezető lehet, ezért már az elején leszögezem, hogy ez a történet nem arról szól, hogy hiányozna apám.
            Végigolvasva ezt magad is észreveszed, de nem árt az elején megadni az alaphangot.
            Emlékeimben őrzött, szívderítőnek nem mondható, de tárgyilagos és tényszerű részleteit jegyzem le a családi krónikának.
            Most már kedélyesen anekdotázok, de ezeket a történteket a maguk idejében átélve nem sok helye volt vidámságnak.
          </p>
        </div>
        <div class="box-text">
          <p>
            Még nem tartunk ott, hogy <a href="/olv/rem/elveszve.html">elvesztem Pesten</a>, de nevelkedésemnek ebben a korai szakaszában is több jel mutat arra, hogy apámra nem számíthatok, nem bízhatok benne, és nem lesz felhőtlen viszonyunk.
            Már egészen kicsi gyerekkoromban sokféleképpen adott bizonyosságot arról, hogy minden és mindenki fontosabb nálam.
            Féltestvéremmel a <a href="/olv/rem/elveszve.html#tanya">rokonoknál</a> nyaraltunk, amikor apánk is ott töltött néhány napot, és alig vártuk, hogy megmutassa nekünk a régi tanyát.
            Kilométereket bandukoltunk a Holt-Körös árterületét szegélyező gáton – egy darabig úgy tűnt, nem feleslegesen.
            <br>
            Remek kilátás nyílt a környékre, de abból a magasságból, ahonnan én szemléltem a világot, csak a gémeskút tetejét láttam a lakatlan, isten háta mögötti tanyából.
            Megálltunk a gáton, nem mentünk közelebb. Onnan pedig hiába mutogatta apám, hogy az ott a góré meg a tyúkudvar, nem tudtam megfelelő látványt kapcsolni az idegenvezetéshez, és ezt jeleztem is.
            Mit csinált erre az én drága jó apám? Felkapta a nálam néhány évvel idősebb, jó egy fejjel magasabb nővéremet, és a nyakába ültette.
            Joggal hihettem, hogy én is sorra kerülök, de ez csak ábránd maradt. Engem nem vett fel, számomra a kirándulás a fárasztó gyalogláson túl nem hozta meg a várt élményt, mert jóformán semmit nem láttam szülei régi tanyájából.
            Nagy csalódás volt ez nekem, és nem csupán a látnivalók elmaradása miatt.
            Visszafelé mesélt még sanyarú ifjúkoráról, a szegénységről, hogy csak egy cipőjük volt, ezért télen hol ő, hol bátyja ment iskolába.
            Nem hatódtam meg ezen a szívfacsaróan szomorú történeten, mert saját pillanatnyi nyomorúságom jobban aggasztott.
            Ők ketten kézenfogva sétáltak előttem, én meg egy kicsit lemaradva, egy kicsit mellőzve, egy kicsit búslakodva haladtam nyomukban.
            <br><br>
            Gyermekkoromat a fontossági sorrendben is hátul kullogva éltem, de nagyon jó természetű, szinte mulyaságba hajlóan birka türelmű és elfogadó gyerekként ezt akkor még nem vetettem apám szemére.
            Harmincas éveim derekán járhattam, amikor első alkalommal szembesítettem azzal, hogy nem vagyok, és soha nem is voltam elégedett sem a túlzottan önérzetes viselkedésével, sem az apai szerepkörben nyújtott teljesítményével.
            Akkor bizony emelt hangon fejére olvastam vele kapcsolatos korábbi sérelmeimet, és egy családi vonatkozású heves vita közepette, az iránta érzett tisztelet teljes hiányát nem véka alá rejtve, végre elküldtem őt a bús picsába.
            Ekkor szakadt el a cérna.
            Előbb kellett volna. Sokkal előbb, és nem nálam, hanem anyámnak kellett volna jó ütemben elválnia tőle, mert akkor még lett volna esélye egy rendes faszival összejönni.
          </p>
        </div>
        <div class="box-text-update">
          <p>
            Nekem is lett volna alkalmam már jóval korábban borítani a bilit, de akkor még nem jöttem ki a béketűrésből.
            Anyám hosszú évek óta panaszkodott, mert szinte csak cipőkanállal lehetett beállni a garázsba, ugyanis apám mindenféle, igazából kukába való vackot tárolt benne.
            Ez az eleve abnormális helyzet egyszer csak szintet lépett azzal, hogy apám levitte a lakásból a kiszuperált, tűzre való sezlonyt, ami hozzánk is úgy került, hogy valahonnan kidobták.
            Oldalt már nem volt hely, ezért a hátsó falhoz halmozott hulladékok elé állította, majd valahogy rögzítette, nehogy rádőljön az autóra.
            A kispolszki idejében (Fiat 126p) a garázs hellyel-közzel még így is használható volt, de egyszer eljött az ideje annak, amikor lecserélték egy Skodára.
            Ez az autó már nem fért be, kilógott a segge az utcára, márpedig az ajtót valahogy be kell csukni.
            Az én nagy eszű apám ekkor fejlesztette ki azt a díjnyertes módszert, hogy beállva a garázsba, óvatosan nekikoccant a felállított sezlonynak.
            Aztán csúsztatott kuplunggal gázt adott, amivel az autó még kb. 15 centit mozdul előre, mert ennyit engedett a rugós felület. Ekkor felrántotta a kéziféket, és leállította a motort.
            Ez a 15 centi hiányzott az ajtó becsukásához, ami ezzel a fergeteges leleménnyel lehetővé vált.
            <br><br>
            Felnőtt voltam már, volt mit tejbe aprítani, ezért az életünket megkönnyítő szolgáltatásokra nem sajnáltam költeni.
            Úgy saccoltam, hogy a garázsban tárolt lomok elférnek egy 8 köbméteres konténerben, tehát felajánlottam apámnak, hogy hozatok egy ekkorát.
            Lerakják a garázs elé, segítek neki kipakolni és bedobálni a lomokat, aztán a konténert elszállítják.
            Vállaltam a szolgáltatás díjának kifizetését is. Így viselkedik egy segítőkész gyerek. Te is ezt gondolnád?
            <br>
            Apám nem ezt gondolta. Ordítva adta tudtomra, hogy nagyon utálja, amikor illetéktelenek belepofáznak a dolgába, és csak azt utálja ennél is jobban, amikor sürgetik, nem hagyják békén, hogy saját elhatározása szerint végezze dolgát, amihez senkinek semmi köze.
            Punktum.
            Jól van, ahogy gondolod, akkor oldd meg magad – mondtam neki, és ott hagytam a francba.
            <br>
            Nem tévedek sokat azt állítva, hogy anyám ekkor már kereken 20 éve várta, hogy férje rendet tegyen a garázsban.
            Bizonyos időnként újból és újból megkérte erre, és ugyanilyen időközönként kapott ígéretet a végrehajtásra.
            Nem volt értelmetlen húzás újabb kérés helyett egy kicsit kihozni a sodrából a felajánlással, mert ígéreteit rendre elfelejtte ugyan, de arra emlékezhetett, hogy egy kicsit összekaptunk, és egyszer csak rendet tett.
            Nem segített neki senki, és a vackok elszállítását is egyedül intézte – nem adják ingyen azt a fene nagy önérzetet.
          </p>
        </div>
        <div class="box-text">
          <p>
            Apám viselkedése tipikus példája annak, amikor a méltóság iránti felfokozott vágy nagyon nincs összhangban a képességekkel.
            Annyira, hogy a magas szintre emelt önérzet már a hiányzó tehetség pótlását szolgálja.
            Súlyos gondok forrása ez a jellemhiba, mert az érdemek nélkül megkövetelt tisztelet nem helyettesít sem szakértelmet, sem igyekezetet, sem egyéb jó tulajdonságot vagy készséget.
            <br>
            Nem egy velem együtt cseperedő gyerek mutogatta nagy örömmel a környéken vásárolt telken épülő családi házat, amit a szolgálati lakás szűkösségéből kitörni készülő apukája épített.
            Tető még nem volt rajta, de már akkor majd' elsárgultam az irigységtől, mikor az egyik játszótéri pajtásom a gyerekszobának tervezett helyiség égnek meredő, vakolatlan falait mutogatta épülő házukban.
            Ez a gyerek nem csak a lakásban vagy az utcán szaladgálhat. Ott van az udvar, a kert. Ennek a gyereknek majd lehet kutyája, macskája, és kedvére fúrhat, faraghat, kalapálhat az apukája műhelyében.
            <br>
            Van olyan homályos emlékem kiskoromból, hogy a WC-tartályból gőz csap ki. Ez úgy volt lehetséges, hogy a fürdőszobai bojlerben felforrt a víz, a biztonsági szelep meg nem működött.
            A bojlerben tárolt víz túlfűtése benne volt a pakliban, mert a melegítés be- és kikapcsolása évtizedeken át kézivezérléssel működött, a <a href="https://hu.wikipedia.org/wiki/Megszak%C3%ADt%C3%B3">kismegszakítót</a> kapcsolóként használva.
            Nem rendeltetésszerű használata ez ennek az elektromos eszköznek, és csak a bojler cseréjével rendeződött az áldatlan állapot – ekkor már régóta nem laktam szüleimnél.
            Apám a földművelésen túl semmihez sem értő, de tönkretenni bármit képes emberként statisztikailag férfinak számított, noha funkcionálisan egy nullát tett ki.
            Évtizedeken keresztül nem volt képes hőfokszabályzót szerelni a bojlerbe, és vízkőtleníteni sem láttam soha.
            Anyám a fürdőszobába járt mosogatni, mert a konyhai csap eldugult. Apám halála után megjelentem egy svédfogóval meg néhány kisebb szerszámmal.
            Leszereltem, kitisztítottam, visszaraktam. Alig tartott tovább annál, mint ahogy leírom, és láss csodát! A konyhai mosogató visszanyerte eredeti funkcióját.
            <br>
            Akárhogy erőlködök, nem jut eszembe apámról olyan helyzet, amiben rátermettségét bizonyította volna a háztartásban.
            Viszont sok olyan emlékem van, amikor érdeklődő gyerekként közvetlen közelről figyelem bénázását.
            A vak is látja, mit kéne tenni, hová kéne nyúni, de nem szólhatok bele, inkább ott hagyom.
            Így veszem elejét annak az ordenáré ordítozásnak és perpatvarnak, ami jó szándékú figyelmeztetésem nyomán pattanna ki.
            Nincs szükségem újból végighallgatni a litániát, hogy ne ártsam bele magam felnőttek dolgába, ne akarjam megszégyeníteni, ne képzeljem, hogy jobban értek hozzá.
            Egyszer levitt a garázsba, és megmutatta, hogyan kell autót szerelni. Nem volt semmi baja a gépjárműnek, ez a foglalkozás csupán oktatásomat szolgálta volna.
            Valakitől kapott egy rozsdás hézagmérőt, és ezzel piszkált bele a kispolszki gyújtásmegszakítójába.
            Kifejezetten demonstrációs célzattal, hiszen a beállítás tökéletes volt, az autó rendben működött – amíg ez a félkegyelmű hozzá nem nyúlt.
            A művelet után az addig kifogástalan autó nem indult, hozzáértő autószerelőt kellett hívni.
            <br>
            Egy fordulatos történet végére érve minden szereplő megkapja méltó büntetését. Így esett apámmal is, amikor jól bevált receptje szerint idegen tollakkal ékeskedett volna.
            Az én "tollaimmal", ami igazából a szomszédé volt, és erre meglehetősen kínos, többszörösen szégyellnivaló körülmények között derült fény.
            Az elsődleges szégyen az enyém, mert én csentem el a szomszéd értékes, ezüstből készült, festett porcelánbetétes fedelű tubákos szelencéjét. Míves darab, nagyon tetszett.
            Gyanúm szerint önként nem adták volna, ezért egy óvatlan pillanatban lenyúltam. Mentségemre szolgál, hogy az elkövetés idején kiskorú voltam.
            Ellenben apám felnőtt emberként kapta elő zsebéből – ennél a szomszédnál vendékeskedve  – , nem kis dicsekvéssel, és még annál is nagyobb büszkeséggel mutogatva. Nézd ezt a finom kidolgozást, milyen pontosan záródik a fedele stb.
            Nézett is nagyot a szomszéd.
            <br>
            Ennek a rövid epizódnak nem az volna az érdekessége, hogy kiskoromban tolvajként is kipróbáltam magam.
            Rá kellett döbbennem, hogy ez nem csak kutat a cuccaim között, de meg is lovasítja az értékeimet. Nahát ilyet!
            <br><br>
            Említettem már, hogy észlelésem szerint minden és mindenki fontosabb volt a saját családjánál.
            Nagyobbacska gyerek voltam, amikor rendszeresen, helyette és előre szégyelltem magam azért, mert kéretlenül megígért mindenkinek mindent. <i>"Majd én elintézem, bízd csak rám"</i> – hallottam unos-untalan a teljesen alaptalan ígéreteit.
            Semmi esély nem volt ezek betartására, hiszen másnapra mindent elfelejtett. Ha meg számon tartotta volna ígéreteit, akkor vagy kellő hatalom híján, vagy hozzáértés, ha úgy tetszik kompetencia hiányában maradt volna el ezek teljesítése.
            <br>
            Aki tisztában van a keleti blokk részeként működő, a szocialista berendezkedésű egykori Magyarországon uralkodó hiánygazdálkodással, annak nem kell magyaráznom, hogy a régi rendszerben a telefon kiváltságnak számított.
            Az akkori távközlési monopóliumot kézben tartó Magyar Postán belül nem üzleti alapon működött ez az ágazat.
            Ma már hihetetlennek tűnik, de csak protekcióval, "befolyás gyakorlásával" lehetett elintézni, hogy valahová behúzzák a drótot, és letegyék az asztalra az áhított telefonkészüléket.
            Na meg természetesen korrupcióval, ennek-annak juttatva ezt-azt.
            <br>
            Szüleim hetedik emeleti szolgálati lakásában, egy félszobában töltöttem le a rám kiszabott gyerekkori éveket. Volt fedél a fejem fölött, nem fáztam, kaptam enni, de telefonálni a sarki fülkébe jártam, mert otthon nem állt rendelkezésre ez a vívmány.
            Ugyan mit tud elintézni az, aki egy nyamvadt telefont sem érdemel a rendszertől? Nem képes kijárni magának, de még a módját sem ismeri annak, hogy kinek kell adni egy üveg értékes piát, és kinek kell a zsebébe nyomni néhány nagy címletű bankjegyet, hogy gyorsabban őröljenek azok a malmok.
            Némiképp ellensúlyoztam ezt a gyerekkori nyomort azzal, hogy felnőttként, a múlt század 90-es éveinek elején – ha nem is foglaltam el egy teljes hasábot a telefonkönyvben, de – három címen, négy szám virított a nevem mellett (köztük egy FAX).
            Akkor még nem sejthettem, hogy a telefonvonalak jelentősége hirtelen és nagymértékben csökkenni fog,
            mert néhány év múlva a rádiótelefon nem drága luxusnak számít, hanem ott lesz mindenkinek a zsebében. Az egyik legnagyobb találmány a kerék óta.
            Ma már nincs vonalas telefonom, pedig egykoron végigjártam az összes fokozatot – az <a href="https://hu.wikipedia.org/wiki/ISDN_telefon">ISDN</a>-ig jutottam.
            FAX-ot sem használok jó ideje, mert azt meg remekül kiváltotta az email.
          </p>
        </div>
        <div class="box-text-update">
          <p>
            Egyetlen egyszer származott volna előnyöm apám pozíciójából, de az is az ellenkezőjére fordult. Hivatásos katonatisztként közel ült a tűzhöz, ismernie kellett a rendszert, és megakadályozhatta volna, hogy a Határőrséghez sorozzanak be kötelező katonai szolgálatra.
            Bennfentesként intézhetett volna nekem valami befőtt helyet a seregben (írnok, raktáros, sofőr, rádiós stb.), de eszébe sem jutott, nem mozdult az ügyem érdekében.
            A katonaság honvédként is roppant kellemetlen, de határőrként különösen veszélyes volt abban az időben, amikor mindenre elszánt alakok próbáltak nyugatra szökni, ahogy akkor mondták: disszidálni.
            Jelentős kockázattal járt érvényes útlevél nélkül átlépni a határt, mert akit elkaptak, azt börtönbe vetették.
            Senki nem akart volna élni ezzel a lehetőséggel, és ha már elindult, akkor nem szívesen maradt volna, ezért gyakran előfordult, hogy az útlevélellenőrzést végző határőr rovására nyertek egérutat. 
          </p>
          <div id="hor"></div>
          <p>
            Különös, kifordult szervezetként működött az akkori Határőrség. Elsődlegesen nem külső ellenséggel szemben lépett fel, hanem az elkeseredésükben, esetleg az itthon elérhetetlen vágyaik beteljesedését kergető, jobb világ felé szökni próbáló hazai polgárok (akkoriban: elvtársak) útját állta.
            Az osztrák határ különösen vonzó iránynak számított, ezért ott az élőerő mellett bevetették a <a href="https://www.30eveszabadon.hu/vasfuggony--a-kommunista-diktatura-szimboluma">vasfüggönynek</a> nevezett szögesdrót kerítést, amibe áramot vezettek.
            Nem láttam elvi különbséget a hírhedt náci koncentrációs táborok kerítései és eközött. Ez a szerkezet sem az Ausztria felől ránk törni készülő támadók ellen szolgált, hanem az itthonról szökni vágyók kedvét lohasztotta le.
            Nem hatott mindenkire egyformán az elrettentés. Aki nagyon szökni akart, az így is megindult, és hiába volt minden határőr keze ügyében egy <a href="https://hu.wikipedia.org/wiki/AK%E2%80%9347">AK-47-es</a>, mert egy elszánt határsértővel szemben ez olykor kevésnek bizonyult, és a katona húzta a rövidebbet.
            <br>
            Négy temetésen vettem részt másfél év alatt. A második alkalommal már rutinosan a három soros alakzatban vonuló szakasz középső sorába helyezkedtem, mert itt akár jobbra-, akár balra át a vezényszó, nem kerülhetek az első sorba.
            Az első sorban állók emelik vezényszóra vállukhoz a fegyvert, és ők adják le a sortüzet az elhunyt bajtárs tiszteletére a temetőben. Aztán hetekig tisztogatják a lőporral szennyezett AK-47-est, aminek valamelyik alkatrészén mindig talál egy kis mocskot a feljebbvaló, ha jó okkal nem akar eltávozást engedélyezni.
            Ez is része a seregbéli szivatásoknak.
            <br>
            Négy halott, négy temetés – békeidőben. Az elsőt fűrészelt csövű vadászpuskával lőtték hasba. A másodikat kilökték a vonatból, a harmadikat autóval ütötték el.
            Pedig csak annyit mondtak, hogy <i>"útleveleket kérem ellenőrzésre"</i>, ami nem agresszív viselkedés. A negyedik nem került ilyen helyzetbe, megúszhatta volna. Őt egy villám csapta agyon Beremendnél.
            <br>
            Idegennyelv-ismerettel nem kerülhettem el, hogy a FEP-esekhez osszanak be (FEP: forgalomellenőrző pont, ahol elkérik az útleveleket és azonosítják az átlépő személyeket), tehát lett volna esélyem rázós helyzetekbe kerülni,
            de nyafka városi gyerekként <a href="/olv/profetak.html#hataror">nem bírtam a kiképzést</a>, ezért mégse lettem FEP-es. Nem apám érdemeként nem kerültem az első vonalba.
            <br><br>
            Bezzeg azért átutazta a fél országot, hogy a lánya időszerű pasijának kedvezőbb bánásmódot, kellemes beosztást intézzen.
            Iskolai szünetben nem volt kire hagynia, ezért beültetett maga mellé a Wartburgba, és együtt utaztunk el egy távoli honvédségi laktanyáig.
            Kénytelen volt magával hurcolni mindenhová, én meg végignéztem, ahogy egy lényegében ismeretlen fickó érdekében minden követ megmozgat, kilincsel, kuncsorog, megalázkodik a siker érdekében.
            Lánya szemében félisten volt ő, hatalmas ember, fenn kellett tartani ennek látszatát. Évente egyszer találkoztak, így nem volt megterhelő ebben a szerepben tetszelegni.
            Én azonban nap mint nap láttam ezt a szerencsétlen paprikajancsit operetthuszárként, erőtlen és pipogya emberként, akinek optikai megítélésén valamicskét javított az egyenruha, mert azt ugye erre találták ki.
            <br>
            Apámat találóan, de cseppet sem hízelgően úgy jellemezhetem, hogy azokra a kerítésekre, korlátokra hasonlít, amiket a szebbik oldalukkal az utca felé szerelnek fel. A csúnyábbik, a kidolgozatlan pedig befelé néz.
            Silány anyag, már korhad, de a külső máz jól takar. Nem emlékszem apámnak jó oldalára, jóllehet nagyon igyekezett.
            Rengeteg energiát fordított arra, hogy ezt a nem létező jó oldalát hantázással, különböző trükkökkel – alkalmasint idegen tollakkal – közönsége felé fordítsa.
            <br><br>
            Apám nem tudott nekem kedvezményeket szerezni a seregben, de azt akaratlanul elintézte, hogy katonaidőm vége felé rémes helyzetbe kerüljek.
            A sorállományúak nem szerették a hivatásos katonák bevonultatott hozzátartozóit. Kivetült rájuk a hivatásos szülő (zsarnok feljebbvaló) iránt érzett utálat.
            Közismert jelenség volt ez az én időmben, ezért szolgáltak általában külön szakaszban az ilyen szülők gyerekei, vagy kaptak valami rendfokozatot, esetleg kellemes beosztást – nehogy baj legyen.
            Tudtam erről a jelenségről. Hogy a fenébe ne tudtam volna, mikor gyerekkorom nyarainak jó részét honvédségi laktanyákban töltöttem, és rengeteg katonával megismerkedtem, láttam mindennapjaikat.
            Sorállományúakét és hivatásosokét egyaránt. Jól ismerem a kényszerű szolgálatot teljesítő katonák sötét lelkületét. Abból fakad ez, hogy a kaszárnya valamelyest hasonlít a börtönhöz.
            Bezártság, a szabadság korlátozása itt is, ott is. Kemény az élet börtönben is, kaszárnyában is. Ilyen körülmények között valahogy jobban kijön az állat a bent lévőkből, és visszaszorul a szelíd, civilizált viselkedés.
            <br>
            Nem véletlen, hogy a kantinban beszélgetve következetesen öntőmunkásnak adtam ki magam, apám pedig kertész volt. Ilyenkor barátságosan vállon veregettek, hogy milyen fasza gyerek vagyok, és meghívtak egy kólára.
            Ezek után kiábrándulásként élték meg derék katonatársaim, amikor egyszer véletlenül lebuktam.
            Szüleim egy vasárnap bejötttek látogatni, és a kapunál elkérték az igazolványaikat. Hiába viselt apám civil ruhát, a kapuügyeletes észlelte a foglalkozás rovat "ht. katona" bejegyzését, és azonnal leadta a drótot – még apám rendfokozatát is kiderítette.
            Vége a látogatásnak, itt az ebédidő. Kedélyesen táplálkozunk, amikor asztalunkhoz lép az ügyeletes.
            <br>
            – Te lent maradsz takarítani!
            <br>
            – Ne szórakozz! Nincs elég kopasz?
            <br>
            – Azt mondtam, lent maradsz.
            <br>
            – Őrszolgálatba megyek, mindjárt kezdődik a felkészülés.
            <br>
            – Nem érdekel, lent maradsz és kész!
            <br>
            – Rendben, értettem.
            <br>
            Pedig nem értettem. Öregkatonaként, centivel a zsebemben, példátlan megaláztatás. A takarítás ősidőktől fogva a kopaszok dolga, de biztos van valami oka annak, hogy engem választottak.
            Keményen <a href="https://wikiszotar.hu/ertelmezo-szotar/F%C3%B3k%C3%A1zik">fókázok</a>, sikálom a cementlapot, amikor megáll előttem a konyhaügyeletes. Útban van, felegyenesedek.
            <br>
            – Mi kéne?
            <br>
            Velem egyívású (együtt vonultunk be), jól ismerjük egymást, de most úgy néz rám, mintha megöltem volna az anyját.
            <br>
            – Na mi van? Büdös a munka? Azt hiszed, hogy azért, mert az apád őrnagy, akkor neked nem kell dolgozni?
            <br>
            Megvan, értem, most már minden világos. Lebuktam. Közben jönnek értem.
            <br>
            – Te meg mi a faszt csinálsz itt? Kezdődik a felkészülés.
            <br>
            – Takarítok. Nem látod?
            <br>
            – Az apja egy nyúl őrnagy – világosítja fel a konyhaügyeletes (nyúlként a honvédekre hivatkoztak a határőr szakzsargonban).
            <br>
            – Tényleg? Akkor maradjál te köcsög! – mondja megvetően a fullajtár.
            <br>
            Lelkesen takarítok, nem sok van hátra, de a konyhaügyeletes nem hagy békén. Süt belőle a vak gyűlölet, egyre jobban kötekedik, aminek az lesz a vége, hogy megint felegyenesedve állok.
            Bal kezemben fókanyél, a másikkal meg ökölbe szorítva indítok egy gyakorlatlan jobb egyenest, de isteni sugallatra meggondolom magam. Nem pofán vágom a parasztot, hanem mellbe. Visszafogottan, pusztán jelzésértékkel.
            Ettől nem fog vérezni az orra.
            <br><br>
            Végtelenül igazságtalan helyzetbe kerültem, pedig saját érdemeimből "fasza gyerek" minősítéssel és gond nélkül telt eddigi katonaidőm.
            Közlegényként szolgálok, mint a többiek. Nem lógok ki a sorból, betartok minden szabályt, amiből egy katonai szervezetben van bőven.
            Szekrényem rendben, ágyam sarkosan bevetve, minden nap borotválkozom – a cipőfűzőm is szabályosan lóg.
            Nincs befőtt helyem. Fegyveres szolgálatra osztanak be rendszeresen, néha a Dráva-parti erdőkben kergetem az <a href="https://hu.wikipedia.org/wiki/N%C3%A9met_Demokratikus_K%C3%B6zt%C3%A1rsas%C3%A1g">NDK</a>-s határsértőket, akik <a href="https://hu.wikipedia.org/wiki/Jugoszl%C3%A1via">Jugóba</a> akarnak szökni.
            Eddig minden rendben volt, erre az utolsó hónapokban pária lettem. Ilyet még nem látott a világ, hogy valaki nem előnyt kovácsol abból, hanem pórul jár a seregben azért, mert az apja katonatiszt. Inverz protekció.
            Most azonban helyzet van, és ilyenkor egy olyan apa, aki egész életében azzal hencegett, hogy bármit képes elintézni, most élesben gyakorolhatná befolyását, tekintélyét – ha volna.
            <br><br>
            Sötét, megalázó időszak következik, pedig öregkatonaként jó ideje vágom már a centit. Nincs sok hátra, és nagyon várom a leszerelést. Akikkel korábban jókat diskuráltam, többé szóba sem állnak velem, de isten nem ver bottal – tartja a mondás.
            Györki tizedes (aki leadta a drótot) és Lengvári százados adják az ügyeletet a kapunál. Kellemes nyáridő, hétvégi gyér forgalom, ők meg kint bámészkodnak.
            A túloldalon lelép a járdáról egy fiatal nő. Testhez simuló, kivágott felsőben, rövid szoknyácskában, lábán magassarkú.
            Ebben a cipőben minden másképp mozog. Látványosan, szinte kihívóan riszál. Egyenesen feléjük közelít a négysávos úton, mintha csábosan mosolyogna is.
            Lengvári oldalba böki Györkit.
            <br>
            – Jó nő mi?
            <br>
            – Hmmm. Hát, megbasznám.
            <br>
            – A feleségem.
            <br>
            – Ja, nem úgy gondoltam.
            <br>
            – Akkor hogyan gondolta?
            <br><br>
            Egyre szarabb a helyzet. Jó lenne már kimenni eltávozásra, de az írnoknál megreked a kérelmem. Nem írja fel a nevemet a kihallgatásra jelentkezők közé, így nem juthatok oda, hogy a századparancsnoktól kérhetném.
            Ha nem kérem a kedvezményt, akkor hogyan kapom meg? Sehogy. Megismerve származásomat, az írnok is meg tudna fojtani egy kanál vízben, és ilyen egyszerűen képes megszivatni.
            Lám, egy hozzám hasonlóan rangnélküli, sorállományú pöcsnek a beosztásából fakadóan ekkora hatalma van fölöttem.
            <br>
            Van az igazságtalanságnak olyan foka, amit elérve az ember elszánja magát, és megoldást keres.
            Ennek volt következménye az, hogy néhány hét szivatás után katonaidőm végét viszonylag befőtt körülmények között töltöttem.
            Egy Mihály nevű kopasszal együtt kivettek bennünket a fegyveres szolgálatból, és a parancsnoki épületbe vezényeltek adminsztratív teendők ellátására.
            Ez a gyakorlatban annyit jelentett, hogy kezeltem a házipénztárt és kávét főztem.
            Mihály pedig különböző nyilvántartásokat vezetett, miközben alkalomadtán a pénzügyes fiatalasszonyt csöcsörészte. Barátságból persze.
            <br>
            A mindennapos szivatásom elmaradásával kedves katonatársaimban erős hiányérzet alakult ki.
            Ezt ellensúlyozandó, egyre durvább fenyegetéseket fogalmaztak meg. Olyanokat, mint például: leszerelés napján elkapnak és agyonvernek.
            Üres fenyegetések ezek. Ugyanaz a gyalázatos kategória, amit apám is képvisel az üres ígéreteivel: soha nem valósulnak meg.
          </p>
        </div>
        <div id="hataror" class="box-text">
          <p>
            Anyám elbeszéléséből ismerem azt a történetet, amikor valamennyi spórolás után összejött a piszok drága, sóvárogva vágyott legdögösebb, az elöl és oldalt kilátást biztosító "sport" babakocsi ára.
            Ebben az időben a százas bankó volt a legmagasabb címlet, ebből nyomott férje kezébe anyám 9 darabot, s erről a mozdulatról utólag megállapítható, hogy felelőtlenség volt.
            Apám hosszasan kimaradt, és babakocsi nélkül, de tök részegen tért haza. Elverte az összes pénzt, ami igazán nagy teljesítménynek számított abban az időben, amikor egy üveg sört boltban és söntésben néhány forintért mértek.
            Pár órára nagy embernek mutathatta magát a babakocsim árából, és aznap feltételezhetően boldog és boldogtalan az ő kontójára ivott a kocsmában, mert italmérésben ennyi pénznek egyedül nem lehetett sikerrel nyakára hágni.
            <br>
            Ez a kóros "nagy és tehetős embernek mutatkozni" vágy végigkísérte apám életútját. Saját kútfőből, saját jövedelméből nem volt képes kiteljesedni ebben a műfajban, ezért családjának kárára mutatta meg a nagyvilágnak, hogy mekkora gavallér ő.
            Egyszer a sarki virágárusnak adott kölcsön nagyobb összeget, pedig lett volna annak jobb helye is a családi kiadások finanszírozásában.
            Csak hát otthon mi nem csodáltuk volna azért, ha ebből jobban megy nekünk, a tehetséges virágárus meg ügyesen körbeudvarolta, és úgy hízelgett neki, hogy hájjal sem kenegethették volna jobban.
            Ez kell az ilyen faszkalapoknak. Ez a lóvé is ugrott, pedig ennyiből akkoriban kisebb lakást vagy rosszabb környéken házas ingatlant is lehetett vásárolni.
            Ha csak ennyi lenne a vétke valakinek, nem kerítenék ekkora feneket az ügynek, hiszen a pénz arra való, hogy elköltsék. Azt meg nem lehet felróni senkinek, hogy nem adott neki annyi észt a jóisten, amivel képes felmérni a költés várható hasznát, esetleg az ebből fakadó veszteséget.
            Ott kezdődik az igazi gond és kín, amikor valaki a családjától, a saját gyerekétől veszi el a lehetőségeket. Erre nincs mentség.
            <br><br>
            Ilyen különös habitus mellett nem csoda, hogy szüleimnek nem tellett szolgálati lakásuk megvásárlására akkor, amikor ez lehetővé vált.
            Apám hozzáállását az előrelátás szokásos hiánya is alakította, mert úgy nyilatkozott, hogy minek neki saját tulajdonú lakás, ha bérlakásban lakhat havi 400 forintért.
            Csodával határosan sikerült meggyőzni arról, hogy a bérleti díjak jelentős emelkedésére lehet számítani, továbbá kitehetik a szűrét, ha valaki más vásárolja meg a kéglit a feje fölül.
            Kegyet gyakorolt. Engedélyezte, hogy megvásároljam azt a lakást, amiben akkor 30 éve laktak (most 60 éve annak, hogy <a href="/olv/rem/tellvilmos.html">beköltöztek</a>).
            Apámnak nem volt tehetsége, hogy kifizesse a lakás vételárát, de annyi zsiványság szorult belé, hogy ragaszkodjon a haszonélvezethez. Nehogy utcára tegyem – hangoztatta attól kezdve a közismert frázist úton-útfélen.
            Élete végéig ingyen lakott a lakásomban, de ezt a szüleim felé tett önzetlen gesztusomat is képes volt megfordítani azzal, ahogy fűnek-fának hetvenkedett jogi ismereteivel, amivel megmutatta, hogy őt nem fogják az utcára tenni.
            Nem ám! – hiszen ő nem most jött le a falvédőről. Nagy keserűség ez egy magamfajta, jó szándékú gyereknek. Nem mindennapi érzés szembesülni azzal, hogy mi mindent gondolnak és feltételeznek rólam, noha nem adtam rá okot.
            <br>
            Ebben az életszakaszunkban még nem mérgesedett el a helyzet annyira, hogy tiszteletlenül kellett volna viselkednem vele.
            Fájától szerencsésen messze esett almaként továbbra is türelmesen viseltem azt a lélekromboló helyzetet, hogy nem lehetek büszke apámra, de szégyellhetem magamat miatta.
            Jóval később alakult ki az a szokásom, hogy rendszeresen elküldjem a picsába, amivel egy kicsit megkésve ugyan, de megkapta ledorongoló visszajelzésemet borzasztóan kártékony és kellemetlen viselkedéséről.
            Viszonyunk inkább rossz volt, mint semleges, de találkozásainkat ekkor még nem kísérték hangos szóváltások. A borús viszony ellenére mindig volt bennem törekvés meghálálni azt, hogy ha nem is túl sok érdemet gyűjtve, de felneveltek.
            <br>
            Már (enyhén) tehetős vállalkozóként vásároltam egy nyaralót (hétvégi ház?) azzal a szándékkal, hogy amikor nyugdíjba mennek, jobb környezetben töltsék idejüket a hetedik emeleti létezéshez képest.
            Lakóház, pince, présház, szőlő, gyömölcsös. Cseresznye, kajszi, alma, meggy, birs. Egy földi Paradicsom, egy Kánaán – messzire nyíló kilátással.
          </p>
          <div class="box-img">
            <img src="https://kep.pince.eu/apa_101_0125.webp">
          </div>
          <div class="box-img">
            <img src="https://kep.pince.eu/apa_IMG_0713.webp">
          </div>
          <p>
            Anyámnak baja volt egy vakolatlan falfelülettel, ezért egy héten keresztül, minden reggel kivittem a birtokra egy kőművest, aki klinkertéglával burkolta a kifogásolt falat.
            Ha lúd, legyen kövér. Aztán kiderült, hogy délután nagyon erősen tűzi a Nap a nyugati tájolású teraszt. Hívtam egy szakembert, aki felszerelt egy pompás árnyékoló szerkezetet.
            Nem értek hozzá, nem tudom miből készült (NASA űrtechnika?), de felszerelése után az ingatlan értéke 20%-kal nőtt. Mindent megtettem, hogy szüleim jól érezzék magukat.
            <br>
            Idilli történetnek indul, de ezzel is csak további lépéseket tettem a pokol felé. Igen, mert jó szándékból van bennem bőven, és ennyi elég is ahhoz, hogy kicsússzon a kezemből az irányítás.
            Apám parasztcsaládból származik, nem is hazudtolta meg gyökereit. Nem volt neki való a szőlész-borász tevékenység, mert ebben nem a puszta földtúrásra épül az eredmény. A pincében megjelenik a kémia, ami hiányzik a paraszti kultúrából.
            Sebaj, apám azzal kezdte, amihez értett. Azonnal bevetette a szőlősorok közét konyhakerti növényekkel, és boldogan termelt paradicsomot, paprikát, uborkát, kaprot,
            amivel tönkretette a szőlőt. Évről évre csökkent a terméshozam. Mára kivágtuk mind, csak füvet kell nyírni a területen.
            Egy borospince valóban nem parasztoknak való. Apám nem engedett a rögeszméjéből, hogy a pincében megjelenő és irtandó fekete penész bizony "nemes penész". Ráhagytam.
            A falak feketék, az üres hordók kívül-belül penészesek, a dongák kiszáradtak, abroncsok leestek, az üvegballonokból egy sem maradt épségben, a szőlőprés dongáit a szú ette meg.
            Télen nyitva hagyta a présház ablakát és a pinceajtót, hogy macskáinak szabad bejárása legyen. Össze is szartak mindent.
            Azzal sem okozott volna nagyobb kárt, ha felgyújtja az egészet.
            <br>
            Anyám arra kezdett panaszkodni, hogy drága férje rendszeresen ide cipeli haverjait, ivócimboráit, és vajon mit csinálnak? Hát dorbézolnak.
            Szerencsétlen anyám így kiszorult a jóból, és eredeti szándékommal sem egyezett az ingatlan hasznosítása.
            Aztán mit hallok? Rendszeres vendégeinek saját tulajdonaként mutatja be a helyet (azok a bizonyos idegen tollak, már megint). Arról mélyen hallgat, hogy van neki egy kurva rendes fia, aki hozzátesz valamit szülei jólétéhez idős korukban.
            Ezeket a jelenségeket tapasztalva mit tehet ilyenkor egy rendes gyerek? Támogattam anyámat abban, hogy hozzá kerüljenek a kulcsok, és ettől kezdve ő a birtokos, ő rendelkezik a használat módjáról.
            Ennél az ingatlannál semmi nem indokolta haszonélvezeti jog alapítását apám javára. Nagy hiba lett volna.
            Szegény ördög kulcsok nélkül maradt, kénytelen volt meghunyászkodni, jó viszonyt kialakítani feleségével, mert az ő jóindulatán állt vagy bukott, hogy bebocsátást nyer-e.
            Valahogy összecsiszolódtak, mert annyira megtetszett nekik ez az életforma, hogy tavasszal kiköltöztek ide, és őszig minden évben kint laktak a birtokon.
            <br><br>
            Aztán életem jelentős fordulatot vett. Gyereknevelés vagy vállalkozás? Cégemtől megváltam, és a kimentett vagyonelemek közül ezt az ingatlant jótékonyan anyám nevére írattam, hogy <i>"neki is legyen valamilye"</i>.
            Hiba volt, mert ezzel egy újabb rémtörténetnek ágyaztam meg. Semlegessé konszolidálódott viszonyunk megengedte, hogy családommal néha meglátogassuk a nagyszülőket a birtokon, és egy ilyen alkalommal pattant ki az újabb botrány.
            <br>
            Szüleim befogadtak egy kóbor kutyát, és ez a jószág somfordált az asztal körül a vasárnapi ebédnél.
            Egy jól idomított kutya távol tartja magát az ember étkétől, és a neki dobott koncra vár. Nem ilyennel volt dolgunk. Az izgága dög már éppen belenyalt volna fiam tányérjába, amikor fölpattantam, és erélyesen rászóltam, hogy takarodjon.
            Nyilván nem ért magyarul az állat, de a fenyegető mozdulattal kísért kiabálás megtette hatását, és elsomfordált.
            Aztán hirtelen apám is elkezdett ordítozni, de nem a kutyával, hanem velem.
            <br>
            – Mit képzelsz? Hogy bánsz ezzel az állattal?
            <br>
            – ?
            <br>
            – Családtag, nem kergetheted el innen.
            <br>
            – Micsoda? Ez egy kóbor kutya, valószínűleg férges. Nem egészséges, ha belekóstól a tányérunkba.
            <br>
            – Az én asztalomnál akkor sem beszélhetsz így ezzel a kutyával!
            <br>
            – A te asztalod? Mi a tiéd itt?
            <br>
            – Tisztában vagyok a jogaimmal. Házastársként az enyém is.
            <br>
            Végem van. Megfogtak. Meneküljünk. Ez az én apám, megint kijött belőle a haszonleső, jogászkodó kretén.
            <br>
            – Tudod mit? Basszad meg az ótvar műanyag asztalodat! Rakhattál volna ide valami masszív tölgy bútort is, te szerencsétlen!
            <br>
            – Nem beszélhetsz így velem!
            <br>
            – Nem a fenét nem. A gyerekeim előbbrevalók a szaros kutyádnál, te idióta!
            <br>
            Nem tartott sokáig épületes beszélgetésünk. Gyerekeimtől elnézést kértem, amiért tanúi voltak ennek, mert nem a legjobb példával szolgáltam arról, hogyan beszéljünk apánkkal.
            Menjünk! – vezényeltem családomat, és otthagytuk nem csak a csúfos eset helyszínét, de a tányérjainkban gőzölgő vasárnapi ebéd javát is.
            Így alakult ki egyensúly a világegyetemben már megint, mert én ugyan elkergettem a kutyát, de szüleim a végén csak odaborították neki a szokásosnál jóval bőségesebb maradékot.
            <br><br>
            Évek múltán, még egy alkalommal találkoztam apámmal, és az is magán viselte elátkozott családomnak minden jellegzetességét.
            Telefonáltak a kórházból, hogy haza kéne vinni. Vihette volna mentő, hívhattak volna taxit, de nem. Menjek én.
            Mentem. Odagördültem az épület elé, ahol apám nehézkesen beszállt, és elindultunk hazafelé.
            <br>
            – Ha kérhetnék valamit – szólalt meg az út vége felé.
            <br>
            – Mi lenne az?
            <br>
            – Ha mehetnénk a baromfibolt felé. Vennék csirkefejet a macskáknak.
            <br>
            A végét járta már az öreg, és én naivan azt hittem, hogy az unokáival találkozna még egyszer. Hát nem. Megint tévedtem, de alapvetően nem csalódtam benne most sem.
            Elsők a macskák, aztán jöhet minden más. Hazafuvaroztam, aztán többé nem láttam. A temetésére sem mentem el.
            Aztán posztumusz disznóságaival visszanyúlt a sírból, amivel mintegy megerősítette azt a bizonyosságot, ami egész életében sütött viselkedéséről.
            Nem ismertük félre.
          </p>
        </div>
      </div>
      <div class="box">
        <div class="box-text">
          <p>
            <h2>⚠️Vigyázat! Ebben a szakaszban legalább 10-szer fordul elő a "volna" szó.⚠️</h1>
            <ul>
              <li><p>Jó lett volna, ha valaki még óvodáskoromban megtanít úszni. 16 évesen, saját elhatározásomból iratkoztam be egy úszótanfolyamra, ami elég viccesen alakult, mert az első foglalkozáson derült ki, hogy óvodásokkal kerültem egy csoportba. Őket időben odavitte az apukájuk.</p></li>
              <li><p>Nem volt, aki arra ösztökél, hogy erős legyek és kitartó. Ezért maradtam satnya, gyenge, erőtlen. Nehéz így érvényesülni.</p></li>
              <li><p>Mai napig az egyik legnagyobb bánatom, hogy semmilyen hangszeren nem játszom, nem értek a zenéhez, nem ismerem az alapfogalmakat. Ezen segített volna, ha valaki kiskoromban elvisz zeneiskolába. Két-három egymást követő hang alapján felismerek zeneműveket, akár tehetséges is lehettem volna.</p></li>
              <li><p>Figyelhetett volna valaki arra, hogy milyen irányultságú az érdeklődésem. Ha nincs nagypapám, meg nagybátyám, náluk satupad és szerszámok, akkor könnyen lehet, hogy ma semmihez sem értek, csak a távirányítóhoz.
                Észrevehették volna szüleim, hogy ha zongora közelébe kerülök, akkor alig lehet elrángatni mellőle.
              </p></li>
              <li><p>18 évesen elégeltem meg, hogy nem beszélek egy idegennyelvet sem. <a href="/olv/orom/frauenkirche.html#ndk">Tettem róla</a>, a helyzet sikeresen változott, de sokkal könnyebb dolgom lett volna, ha valaki kisgyermekként uszít nyelvtanulásra.</p></li>
              <li><p>Nem ártott volna, ha valaki idejekorán megtanítja nekem a kutyafittyet. A szabályokat, a helyes viselkedést, hogyan kerülhetem el a bajt, mire ügyeljek.</p></li>
              <li><p>Ha visszamehetnék a múltba, akkor azt javasolnám szüleimnek, hogy vegyék komolyan az ellenőrzést, a felügyeletet, a személyes jelenlétet fontosabb műveleteknél, és ne bízzanak vakon a gyermekben.
                Kiskoromban soha nem mostam fogat. Csak folyattam a vizet, és köpködtem nagyjából annyi ideig, ameddig egy fogmosás tart.
                Ennek ellenére a fogazatom mégis irigylésre méltóan jó állapotban van, és valószínűleg kifogástalan lenne, ha akkoriban nem hanyagolom el a fogápolást.
              </p></li>
              <li><p>Nagyon csíptem volna, ha gyerekként valakinek én vagyok a legfontosabb. Meghálálhattam volna azzal, hogy jó teljesítményt nyújtok.
                Ambíció és támogató légkör híján nem jártam felsőbb iskolákba, nem szereztem elmélyült tudást, hiányzik a széles látókör.</p></li>
              <li><p>Alapvetően elégedett vagyok a sorsommal, de nagyon bánom a rengeteg fiatalkori lehetőség kihagyását, amire egy rendes családban a gondviselő szokta felhívni az oktalan gyermek figyelmét.</p></li>
              <li><p>Szívesen lennék a saját gyerekem, noha számíthatnék szigorra, maflásokra és egyéb fenyítésekre. Korábban is volt ilyen véleményem, és ez egyre erősödik azzal, hogy látom, mivé lettek, hová jutottak saját gyerekeim.</p></li>
              <li><p>Igaztalan lenne azt állítanom, hogy apámtól semmit nem tanultam. Tőle tanultam a módszert, amivel hatékonyan törölhetem szárazra a kezemet textiltörölközővel. Ma is eszerint végzem a műveletet, mert valóban hatékony.
                Más hasznos tudásra nem emlékszem, amit tőle tanultam volna, és nem feledékenységem okán. Viszont rengeteg emlékem van arról, amikor elrontott valamit, és ezekből a példákból megtanulhattam, hogyan nem érdemes valamihez hozzányúlni.
                Iszonyatosan pocsék, jóízlésű ember számára ihatatlan borokat csinált, rendszerint mennyiségi szemlélettől vezérelve. Ez sem követendő példa.
              </p></li>
            </ul>
          </p>
        </div>
      </div>
      <div class="box-text">
        <p><a name="kovetkezo"></a></p>
      </div>
    </div>
    <div class="footer"></div>
  </section>    
</body>
</html>
<script src="/temak.js"></script>
<script src="/fejezetek.js"></script>