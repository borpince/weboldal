<!DOCTYPE html>
<html lang="hu">
<head>
  <title>borospince</title>
  <meta name="description" content="A téma az interneten hever. A Jammertalnál nem ismerik sem a kicsit, sem a közepest. Náluk minden nagy – mágikus vonzerő. ">
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <link rel="stylesheet" href="/borok/styles_cs2020.css">
  <link rel="stylesheet" href="https://fonts.googleapis.com/icon?family=Material+Icons+Outlined">
  <link rel="icon" href="/src_home/favicon.ico" type="image/x-icon">
</head>
<body>
  <div class="active-footer">
    <a onclick="window.scrollTo(0,0);"><span class="back-to-top"><span class="material-icons-outlined">&#xe5ce;</span></span></a>
  </div>
  <section id="container_cs2020">
    <div class="nav-wrapper">
      <div id="hamburger" class="nav-link-wrapper material-icons-outlined">&#xe5d2;</div>
      <div class="left-side">
        <div id="bigyo">
          <div id="balmenu">
            <div class="nav-link-wrapper">
              <a href="/index.html"><span class="material-icons-outlined">&#xe88a;</span></a>
            </div>
            <button id="kjelzo"></button><br>
            <button id="holtart"></button><br>
            <button class="tlan" id="naptar"></button>
          </div>
        </div>
        <select name="olv"></select>
      </div>
    </div>
    <div class="content">
      <div class="box-text">
        <p style="z-index:1"><a name="elozo"></a></p>
      </div>
      <h1>Mágikus vonzerő</h1>
      <div class="box">
        <div class="box-text">
          <p>
            A téma az interneten hever, csak klikkelni kell érte. Na tessék! Kibuggyant belőlem Brachfeld Siegfried mondásának utánérzése,
            annak korszerűsített, digitális korunkhoz igazított változata. Rég letűnt már az a korszak, amikor békésen, önfeledten korzózhattunk, sétálhattunk az utcán,
            de nehogy azt hidd, hogy otthon biztonságban vagy. Az internet kaput nyit a világra, annak összes szemetére.
            Értéket is találsz e fejlett technológia közvetítésével, de valahogy az ótvar mocsok könnyebben megtalál téged.
          </p>
        </div>
      </div> 
      <div class="box">
        <div class="box-text">
          <p>
            Vadonatúj műfaja az átveréseknek az internetes csalás. Rászednek, kirabolnak különösebb veszély vállalása nélkül,
            legtöbbször az emberi kíváncsiságra építve. Nincs bankszámlám, ezért engem nem tudnak csőbe húzni,
            mégis válhatok áldozattá, mert tőlem pénzt ugyan nem, de időt azt bizony rabolhatnak.
            <br>
            Telefonos csatornán keresztül már régóta működik a kéretlen hívások intézménye.
            Megcsörren, fölveszem, és a vonal másik végén ismeretlenek igyekeznek megdumálni, rábeszélni hol erre, hol arra.
            Nem hagyom magam, de az idő akkor is ketyeg. Találékonyak ezek a zsiványok, mert amióta a hírek interneten terjednek,
            azóta a bulvár és a pletyka is utat tört magának erre a felületre, és ezzel egy újfajta csapdát képesek állítani a gyanútlan közönségnek.
            Az eredeti angol terminológia nyomán gyorsan megszületett ennek a módszernek a magyar elnevezése:
            kattintásvadászat (clickbait). Volt ennek megfelelője a régi világban is, amikor élelmes rikkacsok olyan ígérvénnyel árulták a lapokat,
            ami igazából nem is szerepelt az újságokban, de kíváncsiságra hatva felkeltette az érdeklődést. <i>"Részeg tehén ámokfutása a Népligetben"</i>
            – ki ne lenne kíváncsi egy ilyen érdekfeszítő hír részleteire?
          </p>
        </div>
        <div class="box-text">
          <p>
            Ki ne lenne kíváncsi arra, amikor a YouTube weboldalát megnyitva, a megjelenő műsorajánlatban a Jammertal borászat ígér mozgóképes anyagot?
            Ők nem csupán amatőrségemhez mérten, hanem abszolút mértékben profik, és más világot képviselnek úgy méretben, mint irányultságban.
            Szinte összetörik magukat a nagy igyekezetben, hogy mindenféle plecsniket ragaszthassanak boraikra,
            amiket rangos borversenyeken érdemelnek ki. Elismeréseiknek, érmeiknek se szeri, se száma,
            s ebből arra lehet következtetni, hogy a borbírálaton résztvevő szakembereknek ízlik.
            Hogy nekem ízlik-e, arra mostanában nem kapunk választ, mert aranyérmes boraikat <a href="https://jbb.hu/boraink/koh-i-noor-299-duplamagnum-2012/">elrettentő áron mérik</a>.
          </p>
        </div>
        <div class="box-text-update">
          <p>
            A Jammertalnál nem ismerik sem a kicsit, sem a közepest. Náluk minden nagy.
            Nagy beszélgetések a nagy asztalon, vagy ahogy ők írják <cite>"Nagybeszélgetések a Nagyasztalon" és "Nagybor a Nagyasztalon"</cite>.
            Jelmondatuk: <cite>nagybor vagy semmi</cite>. A vállalkozás webhelyének nyitóoldalán olvasható szövegben 26-szor fordul elő a <i>nagy</i>
            szó önmagában vagy összetételben, ebből 15 a <i>nagybor</i>. Hozzájuk képest apró, észrevehetetlen porszem vagyok,
            de örülök sikereiknek, fölöttébb annak, hogy itt vannak a közelben.
            <br>
            Figyelemre méltó szolgáltatásuk a <a href="https://jbb.hu/sajat-bor/"><cite>legyen saját borod</cite></a>, aminek keretében a vállalkozás szakmai- és technológiai segítséget nyújt a borod elkészítéséhez.
            Ezt ahhoz tudom hasonlítani, mintha kenyai hosszútávfutók kínálnának olyan szolgáltatást, hogy lefutják helyetted a maratont,
            és az utolsó kanyar előtt átadják neked rajtszámukat, amivel büszkén befuthatsz a célba.
            <br>
            Bizonyos szavakat vagy kifejezéseket nem lehet védjegyként bejegyezni, ilyen a <i>NAGY</i> is.
            Viszont a <i>NAGYASZTAL</i> védjegyet az <a href="https://www.sztnh.gov.hu/hu">SZTNH</a>
            nyilvántartásba vette, és noha státusza a mai napon <i>bejelentés folyamatban, nem jogerős</i>, használatakor <a href="https://jbb.hu/nagyasztal/">már mellé biggyesztik a ® jelet</a>.
            Komoly dolog ez, itt nem szarral gurigáznak.
          </p>
        </div>
        <div class="box-text">
          <figure>
            <div class="box-img">
              <img src="https://kep.pince.eu/majalis1.webp">
            </div>
            <figcaption>Szinyei Merse Pál: Majális, 1873</figcaption>
          </figure>
          <p>
            A Jammertal Borbirtok <i>Nagyasztal 1. epizód</i> címmel kínált anyaga ingyen van a YouTube-on, a hozzám hasonlók is büntetlenül megnyithatják,
            semmi bajuk nem lesz. Így tettem én is puszta kíváncsiságból, és rá is ment 35 percem a mutatványra, mert végignéztem.
            Kitartóan. Furcsa koncepció alapján készült, ami szembe megy a <cite>"jó bornak nem kell cégér"</cite> igazságával.
          </p>
          <figure>
            <div class="box-img">
              <img src="https://kep.pince.eu/majalis2.webp">
            </div>
            <figcaption>Majális, fényképész szemmel újragondolva – fotó: Török János</figcaption>
          </figure>
          <p>
            A <a id="MK7hcUAVp9I" name="mozi" title="pokrócra zsúfolva">nyitóképen</a> azt látom, hogy népszerű művészek csoportosulnak egy pokrócra zsúfolva a Majális című híres festmény minimalista újragondolásához,
            majd további helyszíneken egy-egy asztal vagy pult körül, és mondják a magukét.
            Népszerűségükön túl közös bennük az is, hogy bizonyosan vannak rajongóik, sőt, ezen a szinten ezt már lehet rajongótábornak is nevezni.
            Érdekes fajzat a rajongó, mert oly mértékű elfogultság duzzad benne, ami alkalmassá teszi mindennek elfogadására,
            amit az imádott művész művel. Egy rajongónak bármit el lehet adni, amihez az istenként tisztelt művész hozzáért,
            ránézett, és akár kegyhellyé is válhat például a kedvenc kocsmája, kultikus tárggyá a könyve,
            és persze mindenki olyan sapkát akar húzni a fejére, mint a példakép, aki a fogyasztó borválasztását is befolyásolhatja.
          </p>
          <figure>
            <div class="box-img">
              <img src="https://kep.pince.eu/majalis3.webp">
            </div>
            <figcaption>Majális, minimalista stílusban újragondolva – forrás: YouTube</figcaption>
          </figure>
          <p>
            Marketinges észjárással vezet az út odáig, hogy művészek iránti rajongást meglovagolva különböző termékeket akarnak eladni a vásárlóknak.
            Alapvetően semmi szükség az eladást erőltetni akkor, amikor a termék jó és kívánatos,
            most mégis felsorakoztatják ezeket a közismert embereket, poharaikba bort töltenek,
            és össze kívánják kapcsolni velük a márkát, jelen esetben a Jammertalt.
            Lám, ők is ezt isszák, és milyen piszok jól érzik magukat. Egy igazán ütős reklámfilmhez hívhatták volna <a id="48UVzz20_ZM 22" name="mozi" title="hívhatták volna">Szoboszlai Dominikot</a> is,
            csakhogy vele elmaradna a maximalizmus mellett vágyott értelmiségi hatás.
            <br>
            Igen, itt masszív marketinggel van dolgunk, aminek kulcsszava a <i>NAGY</i>, és mi más lenne az 1. epizód témája, mint maximalizmus.
            Végignéztem a műsort, mert a Jammertal sokat ígérő név, de a borokról egy büdös szó nem hangzott el.
            Lényegében elfecsérelt idő volt, mint ahogy a dupla áron mért pacalpörkölt ára is kidobott pénz volt,
            amit egyszer egy vendéglőben fizettem. Láttam az étlapon, hogy messze a szokásos ár fölött mérik,
            mégis kértem belőle. Amikor végeztem vele, akkor már biztos lehettem abban,
            hogy valóban kutya közönséges kaját kaptam – amire a jószándékú pincér előre figyelmeztetett – ,
            de megmakacsoltam magam, mint ahogy most is. Sejthető volt, hogy az extrovertált szereplők inkább lelkük mélységeit tárják a nézők elé,
            semhogy a borokról meséljenek, de ezt is meg kellett tapasztalnom ahhoz, hogy bizonyosságom legyen.
            <br>
            Különössé Mucsi nem szokványos részvétele tette a műsort, mert egy káromkodás nem sok,
            de ennyi sem hagyta el száját, pedig <a id="7P00VyhpFXs" name="mozi" title="Mucsi">villanyszerelő</a> alakítását megismerve az volt a meggyőződésem,
            hogy percekig képes folyamatosan káromkodni anélkül, hogy ismételné magát. A napokban került elém egy reklámfilm,
            amiben <a id="3bisbp-c3R4" name="mozi" title="Mucsi">hozza szokásos formáját</a> – nem gyerekeknek való annak ellenére,
            hogy ebben nem alkoholos italokhoz csinál kedvet.
            <br><br>
            Összefoglalva úgy érzem, hogy engem bepaliztak egy sokat ígérő névvel, és nem azt kaptam, amire számítottam.
            Nem vagyok egyedül ezzel az érzéssel, mert a videó alatti megjegyzések között olvasok olyan szélsőséges véleményt,
            hogy ez egy <cite>"pszeudo-intellektuális gőggel átitatott felszínes beszélgetés a semmiről"</cite>.
            Távol álljon tőlem ilyen sarkos vélemény nyilvánítása. Ellenkezőleg. Kivadásztam a legjobb részt a műsorból,
            ami egy 140 másodperc hosszúságú  <a id="MK7hcUAVp9I 1922" name="mozi" title="elég lett volna ennyi">anekdota Mucsitól</a>.
            Nekem ennyi elég lett volna úgy, hogy a monológ elején kortyol a borából, a végén meg felhörpinti a maradékot.
            <br>
            Egy kis számmisztika. Mucsi anekdotájának időtartama (140 mp) úgy aránylik az egészhez (35 perc = 2100 mp, ebben nincs benne a stáblista és a jogi nyilatkozat),
            mint a 6.66 a 100-hoz, tehát a teljes műsor 6.66%-a, ami egészen ördögi a hatosok számát tekintve.
            Egy ilyen megállapítás után simán vállalhatnék jóslást kávézaccból, az legalább ekkora tudomány.
          </p>
        </div>
        <div id="mozi_keret" class="box-text-update" style="opacity:100%" alap="MK7hcUAVp9I">
          <p>
            Újabban nem a TV-t nézi az, aki hiteles tájékoztatást keres – sokan a YouTube csatornáin találnak rá az őket érdeklő anyagokra.
            Ebben a speciális moziban ebből a forrásból kínálok mellékleteket a szürke szöveg illusztrációjaként.
          </p>
        </div>
      </div>
      <div class="box-text">
        <p><a name="kovetkezo"></a></p>
      </div>
    </div>
    <div class="footer"></div>
  </section>    
</body>
</html>
<script src="/temak.js"></script>
<script src="/mozi-vezerlo.js"></script>
<script src="/fejezetek.js"></script>