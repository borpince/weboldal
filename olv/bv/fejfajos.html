<!DOCTYPE html>
<html lang="hu">
<head>
  <title>borospince</title>
  <meta name="description" content="Másnaposság? Aznaposság? A saját bor kétségtelen előnye, hogy tudom, miből készül.">
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <link rel="stylesheet" href="/borok/styles_cs2020.css">
  <link rel="stylesheet" href="https://fonts.googleapis.com/icon?family=Material+Icons+Outlined">
  <link rel="icon" href="/src_home/favicon.ico" type="image/x-icon">
</head>
<body>
  <div class="active-footer">
    <a onclick="window.scrollTo(0,0);"><span class="back-to-top"><span class="material-icons-outlined">&#xe5ce;</span></span></a>
  </div>
  <section id="container_cs2020">
    <div class="nav-wrapper">
      <div id="hamburger" class="nav-link-wrapper material-icons-outlined">&#xe5d2;</div>
      <div class="left-side">
        <div id="bigyo">
          <div id="balmenu">
            <div class="nav-link-wrapper">
              <a href="/index.html"><span class="material-icons-outlined">&#xe88a;</span></a>
            </div>
            <button id="kjelzo"></button><br>
            <button id="holtart"></button><br>
            <button class="tlan" id="naptar"></button>
          </div>
        </div>
        <select name="olv"></select>
      </div>
    </div>
    <div class="content">
      <div class="box-text">
        <p style="z-index:1"><a name="elozo"></a></p>
      </div>
      <h1>Fejfájós gyötrelem</h1>
      <div class="box">
        <div class="box-text">
          <p>
            – Melyik a legjobb bor? – teszi fel a kérdést hallgatóságának egy orvosprofesszor,
            aki alkoholtartalmú italok élettani hatásáról tart előadást.
            Sok szempont szerint lehet rangsorolni, amihez nem adtak fogódzót,
            ezért rövid hümmögés és tanakodás után többen bekiabálják a tokajit,
            de a prof csak rázza a fejét. Újabb tipp: a vörösbor a legjobb.
            Nem születik kielégítő válasz, a tanár pedig megszánja a publikumot.
            <br>
            – A saját bor a legjobb – érkezik a megfejtés – , mert annak ismerjük alapanyagát és keletkezési körülményeit.
            <br>
            Egyetértünk. Pont ebben a témacsoportban, ennek is a "Borok, versenyek, kóstolók" című bevezetőjében fogalmaztam meg a <a href="/olv/bv/borverseny#sajat">saját bor előnyeit</a>.
            Akkor még lelkendezve meséltem arról, hogy szívesen kóstolgatom mások borait, de ez a lelkesedésem az elmúlt napokban megtört.
          </p>
        </div>
      </div>
      <div class="box">
        <div class="box-text">
          <p>
            Ne lenne az a fene nagy kíváncsiság, ami az egészséges embert jellemzi.
            Valószínűleg makkegészséges vagyok, mert az érdeklődésem nem lanyhul az újdonságok iránt,
            de ez az érdeklődés egyre inkább óvatossággal és fenntartással vegyes.
            Az életkor előrehaladtával jó esetben megjelennek a bölcsesség csírái,
            és ez visszafogottá teszi a kísérletező kedvet.
            Kellemetlen következményeket átélve, és ezektől tartva már nem fekszek össze válogatás nélkül mindenféle macával,
            és a legfrissebb borkóstolós élményeim oda vezettek, hogy most már idegen borokat sem akarok vehemensen mamamévá tenni.
            Csak megfontoltan, elővigyázatosan, körültekintően – vége a féktelen kalandozásnak.
            <br>
            Ahogy fogalmazom a következő gondolatot, érzem benne az ellentmondást:
            olasz és francia borokkal kezdődött a kijózanító élmény, amit jelentős számban kóstolt chilei borok tetéztek.
            Alkoholos italokat fogyasztva józanodni? Ilyet sem látott még a világ,
            de azonnal érthetővé válik a szöveg, ha a kijózanodást az észhez tér kifejezéssel helyettesítem.
            <br><br>
            Nem volt még másnap. Bőven aznap volt, amikor kedvesemmel jóval éjfél előtt hazafelé bandukoltunk a borkóstolóról,
            és mindkettőnket erős fejfájás gyötört. Aznaposok voltunk tehát, és joggal gyanakodtunk azokra a borokra,
            amikkel estefelé kezdtünk ismerkedni a "borok az Andok völgyeiből" mottójú, chilei termékeket felsorakoztató rendezvényen.
          </p>
          <div class="box-img">
            <img src="https://kep.pince.eu/fejfajos-1.webp">
          </div>
          <p>
            Gyanakodhattam volna rögtön az elején, hogy nem lesz ennek jó vége, mert rosszul kezdődött.
            Meghirdették ezt az eseményt egy bizonyos részvételi díjjal,
            aztán érkezésünkkor nem ezzel számoltak, amit nekem fel kellett dolgoznom, és közben a zavarodottság jeleit mutathattam.
            Nem tudtam hirtelen eldönteni, hogy szorozni vagy összeadni nem vagyok képes egyszerű számokat,
            de aztán kiderült, hogy nem a CPU-val támadt gond, hanem az input adat hibás.
            Nem volt fájdalmasan nagy az eltérés, de akármekkora is, nem juthattam helyes eredményre.
            Erősen kiült az arcomra a kínlódás, ahogy a különbség okát megfejteni igyekeztem,
            s ez meg a személyzetben okozott enyhe riadalmat. Majd megjelent a házigazda,
            aki tisztázta a különbség okát: a hírlevélben más részvételi díjról tájékoztatták a címzetteket ahhoz képes,
            mint amit véglegesítettek.
            <br>
            A baj nem jár egyedül. Az est fényét emelő felsőfokú WSET okleveles szakmai előadó Chile történelméből is mesélt szemelvényeket,
            amikor egy számomra ismeretlen politikus neve többször elhangzott, majd helyesbített, hogy igazából Pinochetre gondolt, csak eltévesztette.
            Előfordult az a nyelvbotlás is, amikor bortemesztőnek nevezte a bortermelőt, de ez a legkevesebb.
            Aztán az egyik tétel kapcsán annyit kérdeztem tőle, hogy meddig volt hordóban, és mikor palackozták.
            Ő pedig becsülettel bevallotta, hogy ezt nem tudta kideríteni, így ez a fajta kíváncsiságom kielégítetlen maradt.
          </p>
        </div>
        <div class="box-text-update">
          <p>
            Ha magammal szemben is ilyen igényes és szőrszálhasogató volnék, akkor sokkal többre vittem volna.
            A hiányos ismereteim miatt érzett szégyen eddig is nyomasztott, amire ez alkalommal rátett egy lapáttal a carmenère borfajta megjelenése,
            amit az azonos nevű szőlőből készítenek. Soha nem hallottam róla korábban, most világosodtam meg.
            Sokan lehetnek így ezzel, mert a fajtáról magyar nyelvű Wikipedia cikket sem találtam,
            és ahol említik, ott is olvasni butaságokat. Például azt, hogy Chile a carmenère őshazája lenne.
            Ez az állítás azért is sántít, mert oda a konkvisztádorok vitték magukkal a Bordeaux-Médocból származó oltványokat.
            A fajta olyannyira európai, hogy a neve is a francia carmin (bíbor) szóból származik.
            <br>
            Onnan fakadhat a téves állítás, hogy manapság Chilében közel 9 ezer hektáron termesztik,
            ami világviszonylatban a legnagyobb termőterülete a fajtának.
            Összevetésül ez megfelel a tokaji, balatonboglári és pécsi borvidékek összesített területének 2024-ben.
            Jövőre ez már valószínűleg nem lesz érvényes adat, mert sok magyar szőlősgazda az idei gyalázatosan alacsony felvásárlási árak miatt szőlőjének kivágását tervezi.
            Csodásan működik a magyar gazdaságpolitika, ugye?
          </p>
        </div>
        <div class="box-text">
          <p>
            A poharainkba óvatosan töltögetett borok egytől egyig fényesek, üdék, tiszták, tükrösek és finomak voltak. Ebből arra lehet következtetni,
            hogy a dél-amerikai országban megjelenő szakmai befektetők meghonosították a kényes fogyasztói igényeket
            kiszolgáló berendezéseket és technológiát. Képesek ugyanazt a minőséget kihozni a szőlőből,
            mint bármelyik közismerten neves termelő, és őket az aszály sem sújtja. Állítólag hólével öntözik a hegyekben fekvő területeiket.
            <br>
            Sok évvel ezelőtti első találkozásom részleteit a chilei borral nem tudom felidézni. Csak arra emlékszem, hogy hihetetlenül olcsón adták.
            Annyira szerény összeget számítottak fel érte, hogy abból az én világomban csak a palack,
            a dugó és a címke együttese fedezhető. Az egyik bormustrán <a href="/olv/bv/bm2022.html#2022-09-24T18:00">találkoztam egy chilei fickóval</a>,
            akit kérdeztem erről a varázslatról, de ő sem rántotta le a leplet a titokról.
            Mára megváltozott a helyzet, mert a végigkóstolt borok nem sorolhatók az olcsó kategóriába.
            Ellenkezőleg. A legkedvezőbb árú bor is akciósan került annyiba, mint egy középkategóriás magyar bor,
            például Villányból. A legvaskosabb árcédulán meg olyan összeg szerepelt, ami sokszorosa annak,
            mint amit még jó szívvel költenék különleges borra.
          </p>
          <div class="box-img">
            <img src="https://kep.pince.eu/fejfajos-2.webp">
          </div>
          <p>
            Ízléses kiszerelésű, pohárba töltve is szép borokat kóstoltunk. Rendben volt íz, aroma, buké,
            a vörösek némelyikében nem túlzó, de kellemes hordósságot éreztem.
            Elismert szakemberek mindegyik bort 90 fölötti értékre pontozták, tehát nem egyedül vagyok elégedett a minőséggel.
            Könnyen lehet, hogy csak ez a kombináció eredményez fejfájást, amilyen keveréke az elfogyasztott boroknak most összeállt,
            és külön-külön iszogatva nem okoznának gyötrelmet.
            <br>
            Na, ezt az utólagos vizsgálatot nem fogom elvégezni, mert az elmúlt napok idegen boros élményei nem csak a chilei boroktól,
            hanem összességében a bolti boroktól vették el a kedvemet egy időre.
            Évekkel ezelőtt, a mostaninál is kezdőbb borászként megfogalmazott hitvallásomban már 
            <a href="/olv/semmiflanc.html#szuretlen">írtam arról</a>, hogy mi a véleményem a kereskedelmi igényeknek megfelelően kezelt borokról.
            Ma sem gondolom ezt másképp. Sőt, még határozottabban kiállok amellett, hogy ezek a műveletek nem az itthoni fogyasztásra készült borokhoz lettek kitalálva,
            és balgaság a profik módszereit szolgai hűséggel, kicsiben utánozni. Igen erős a gyanúm, hogy a fejfájást a palackba töltött borok stabilitása érdekében felhasznált anyagok maradványai okozzák.
            Egyáltalán nem bizalomgerjesztő elképzelni, ahogy nagyüzemi borászok az elkészült,
            kifogástalan tételekbe gyanús anyagokat szórnak-öntenek-kevernek azért, hogy a kereskedelmi forgalomba kerülő palackokban minden rendben legyen.
            Mert ha egy kezeletlen bort a boltosok kitesznek a kirakatba, és ott hol süti a Nap, hol nem,
            a raktárakban ide-oda pakolgatják, rázogatják, az nem kedvez a beltartalom állagának.
            Amikor a fogyasztó leveszi a polcról, akkor nem akar zavaros, üledékes, ótvar folyadékot szemlélni a palackban,
            és poharába töltve sem ezt az élményt hajszolja. A kellemetlenségek kivédésére a derítés mellett szűrőket is használnak,
            amikkel szintén a nem kívánatos hatásokat előidéző részecskéket vonják ki.
            Igen ám, de egy szűrő adatlapján is félelmet keltő anyagok tömegét sorolják fel:
            kovaföld, aktív szén, cellulóz matix, gyanta, poliolefin, perlit, kovasav kristályok. A szűrő feladata útját állni bizonyos anyagoknak, de ki nem hiszi,
            hogy magából a szűrőből semmi nem kerül a borba?
            <br>
            Nem csupán alapos gyanú ez, hanem tapasztalat és meggyőződés. Mostanában azzal riogatom a borivókat,
            hogy mesélek nekik a nagyüzemi derítőanyagokról, ezek közül is a legriasztóbb nevű sárgavérlúgsóról,
            tudományos nevén a <a href="https://hu.wikipedia.org/wiki/K%C3%A1lium-ferrocianid">kálium-ferrocianidról</a>,
            és egyidejűleg azzal nyugtatom őket, hogy nem vagyok a magam ellensége, ezért az itthoni pincében kóstolható saját borokba nem kerülnek ilyen félelmetes anyagok,
            <a href="/index.html#sajat">tudom, miből készül</a> – nem is fáj tőle a fejünk.
            <br><br>
            Az elmúlt napokban nem csak a chilei borok okoztak csalódást, hanem két további, korábban boltban vásárolt tétel is.
            Már megint az a fene nagy kíváncsiság sodort bajba bennünket, mert hazahoztunk egy Németországban palackozott olasz eredetű Pinot Grigio (szürkebarát),
            és egy francia "Cap à Agde" fantázianevű bort, amik elsődlegesen az olcsóságukkal hívták fel magukra a figyelmet,
            és tették magukat különösen vonzóvá. Azonos évjárat (2023) és azonos alkoholtartalom (12%).
            <br>
            Ez a két palack indította meg a bolti borokhoz fűződő kellemetlen élmények sorát. Az olasz cucc száraz rozé minősítése ellenére híg, édeskés szörpnek hatott.
            Felejthető, semleges, borra csak a folyékonyságával emlékeztető lötty, de különösebb bajunk nem lett tőle.
            Másképp viselkedett a francia eredetű bor, ami két részletben fogyott el, és a második alkalomra maradt a nagyobb része,
            amitől mindketten harcképtelenné váltunk. Az asszony a nászágyba dőlt be, én csak a kanapéig jutottam el,
            és ott hortyogtam egy darabig.
            <br>
            Vigyázni kell a messziről jött emberrel, régóta tudjuk. 
            Saját tapasztalásunk révén most már azzal is tisztában vagyunk, hogy a messziről jött borok is okozhatnak csalódást.
          </p>
        </div>
      </div>
      <div class="box-text">
        <p><a name="kovetkezo"></a></p>
      </div>
    </div>
    <div class="footer"></div>
  </section>    
</body>
</html>
<script src="/temak.js"></script>
<script src="/fejezetek.js"></script>