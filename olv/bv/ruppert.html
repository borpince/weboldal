<!DOCTYPE html>
<html lang="hu">
<head>
  <title>borospince</title>
  <meta name="description" content="Megkóstoltuk a Ruppert Borház termékeit, meghallgattuk a borászat történetét.">
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <link rel="stylesheet" href="/borok/styles_cs2020.css">
  <link rel="stylesheet" href="https://fonts.googleapis.com/icon?family=Material+Icons+Outlined">
  <link rel="icon" href="/src_home/favicon.ico" type="image/x-icon">
</head>
<body>
  <div class="active-footer">
    <a onclick="window.scrollTo(0,0);"><span class="back-to-top"><span class="material-icons-outlined">&#xe5ce;</span></span></a>
  </div>
  <section id="container_cs2020">
    <div class="nav-wrapper">
      <div id="hamburger" class="nav-link-wrapper material-icons-outlined">&#xe5d2;</div>
      <div class="left-side">
        <div id="bigyo">
          <div id="balmenu">
            <div class="nav-link-wrapper">
              <a href="/index.html"><span class="material-icons-outlined">&#xe88a;</span></a>
            </div>
            <button id="kjelzo"></button><br>
            <button id="holtart"></button><br>
            <button class="tlan" id="naptar"></button>
          </div>
        </div>
        <select name="olv"></select>
      </div>
    </div>
    <div class="content">
      <div class="box-text">
        <p style="z-index:1"><a name="elozo"></a></p>
      </div>
      <div class="box-img">
        <img src="https://kep.pince.eu/nyul.webp">
      </div>
      <h1>Ruppert</h1>
      <div class="box">
        <div class="box-text">
          <p>
            Tavaly év végi borkóstolós élményeim erősen visszavetették idegen borok iránti érdeklődésemet, mert kellemetlen <a href="/olv/bv/fejfajos.html">utóhatások</a> jártak a boltban kapható termékek elfogyasztásával.
            Aztán február elején érkezett egy hírlevél Csodaországból származó borok ígéretével, amit önmagában nem éreztem elég vonzónak, viszont mellékesen megemlítették azt a körülményt,
            hogy nem a szokásos, a felsőfokú WSET oklevéllel megerősített borszakértő szakmai előadása színesíti a péntek estére szervezett eseményt, hanem Ruppert Ákos borász mesél <cite>"Alízról, Nyúlról és a többiekről"</cite>.
            Na, erre már felkaptam a fejem, közelebb húztam székemet a monitorhoz, és megélénkült az érdeklődésem.
            Autentikus beszámolót hallgathatunk a borkészítésről? Ott a helyem.
          </p>
        </div>
      </div>
      <div class="box">
        <div class="box-text">
          <p>
            Hiába WSET oklevél, az előző borkóstoló alkalmával <a href="/olv/bv/fejfajos.html#baj">nem kaptam választ</a> arra az egyszerű és helyénvaló kérdésre,
            hogy a kóstolt bort mennyi ideig érlelték hordóban. Van úgy, hogy becsípődik nálam valami, és <a href="/olv/bv/aszu.html#mikor">nem hagy nyugodni</a>, amíg ha döcögős úton is, de a végére nem járok.
            Most azonban elkényeztetik a publikumot, mert kérdéseinkre maga a borász válaszol.
            <br>
            A világ egyre növekvő bonyolultságával és folyamatos változásával összhangban ez alkalommal sem sikerült tartani a beharangozott borsort, mely módosítás rendszerint a kóstolásra kerülő tételek bővülését jelenti.
            Keretes szerkezetbe foglalják a változások az eredeti elképzelést, mert rögtön az elejére beillesztenek egy meglepetést,
            a <a href="https://www.ruppert.hu/hu/termek/zizzzi-2023">Zizzzi</a> 2023-as évjáratát. Koronazár teszi gyanússá a tételt,
            amiből nagynyomású beltartalomra lehet következtetni, és ez ebben a műfajban CO<sub>2</sub> jelenlétére utal.
            Valóban, ez egy széndioxiddal dúsított fehér gyöngyözőbor, sok maradékcukorral, markáns rajnai rizling ízzel annak ellenére, hogy nem ez a szőlőfajta alkotja legnagyobb részben.
            Alacsony alkoholtartalma révén lehűtve üdítőitalként ihatjuk nyáron, akár limonádé helyett – van annyira citromosan savanykás.
          </p>
          <div class="box-img">
            <img src="https://kep.pince.eu/zizzzi.webp">
          </div>
          <p>
            A Zizzzivel 11-re nőtt az erdetileg csak 10 tételből álló sor, ami kedvezően alakítja az esemény értékelését.
            Kell ez a pozitívum, hogy ellensúlyozza az utolsó tétel változásával okozott csalódást. Mondhatnám, hogy bepaliztak az ígért 2019-es évjáratú Alíz szerepeltetésével,
            mert a borász jelenléte mellett ez a tétel volt a másik vonzereje a rendezvénynek. Február 6-án adatokat keresve róla, még elém került olyan weboldal,
            ahol így jellemezték: 47% cabernet franc, 29% merlot, 24% cabernet sauvignon, 15% alkohol, 6.1 g/l összes sav, 1.6 g/l maradékcukor, 1200 palack.
            Emlékezetből idézem ezeket az adatokat, mert a weboldal időközben eltűnt, mint ahogy a megfelelő bor is a kóstolási sorból. Elfogyott.
            Helyette ugyanezen a néven, de a 2020-as évjáratból töltenek poharamba, ami nem pótolhatja az eredeti ígérvényt.
            Miért? Azért, mert nem szokás bevált standard szerint házasítani borokat, mivel minden évjárat más és más. Ahogy az időjárás, úgy változik a szüret ideje, az erjesztés körülményei,
            az érleléshez használt hordók sem azonosak, az érlelés időtartama is eltérő, a seprő mikrobiológiai viselkedése pedig egy lutri, ezért aztán az összetételért és az arányokért felelős borász minden évben kóstolás alapján dönt.
            A 2020-ban szüretelt szőlőből készült bor esetében úgy látta jónak, ha az <i>Alíz</i> fantázianévvel felcímkézett palackokba kerülő bor 54% cabernet sauvignon és 46% cabernet franc keverékéből áll,
            ami egyáltalán nem fedi a 2019-es évjárat összetételét. Soha nem fogom megtudni, miről maradtam le, de sebaj. Jártam már ennél rosszabbul is.
          </p>
          <div class="box-img">
            <img src="https://kep.pince.eu/ruppert.webp">
          </div>
          <p>
            Részletes tájékoztatást kapunk a családi válallkozás történetéről. Első generációs borászat az övék, mert ugyan a fiatal borász apukája kezdett területeket vásárolni Hegyszentmárton és Diósviszló környékén,
            csakhogy ő igazából építőanyag kereskedésben utazott, és a borászkodással csak hobbiként töltötte szabadidejét.
            Ákos már felnőttként döntött úgy, hogy kitanult szakmáját (építész, statikus tervező) félretéve szívesebben foglalkozna a szőlővel.
            Eredetileg 35 hetáros területet műveltek, aztán úgy alakult sorsa, hogy felosztották a birtokot nővérével, és most a korábbi birtokméret egyharmadán gazdálkodik,
            amit más termelőktől vásárolt szőlővel egészít ki.
            <br>
            A Ruppert család női ága gazdasági érdekek mentén üzemelteti birtokrészét, ezzel szemben Ákos a választékra, a különleges borokra,
            a kísérletezésre fektet nagy súlyt. Ő már nem hobbiborász. Az ügy komolyságát bizonyítva elvégezte a szőlész-borász képzés 4 félévét,
            2013 óta ezzel foglalkozik, tehát a profinak számít. Ahogy a diósviszlói terület jellemzőiről mesél,
            az nem olyan, mint például a mediterrán jellegű Kopár-dűlő. Hűvösek az éjszakák, minden később történik, úgy mint a virágzás, az érés, a szüret.
            Kevés a hajnali pára, sok a napsütés, ami szerencsére nem kedvez a gombás szőlőbetegségeknek.
            <br>
            Az egyre forrósodó nyarakon a szőlő öntözése sem volna ördögtől való, amiben a birtok mellett csörgedező patak segíthetne,
            ha nem pont akkor száradna ki minden évben, amikor a legnagyobb szükség lenne rá. Talajtakaró növényzettel védik a kordonok közötti sávokat a kiszáradástól.
            Nem bonyolult technológia, ehhez csak a kaszálást kell visszafogottan intézni, amivel az Ákos szerint oly fontos <i>talajéletet</i> is védik. Ez egyben a biogazdálkozás felé vezető első lépés,
            megfontolt növényvédelemmel kiegészítve, pusztán önös érdekből. Merthogy a család legkisebb tagjai is ráfanyalodnak a szőlőre, a nagyobbak pedig nem átallanak fogyasztani saját borukból.
          </p>
        </div>
        <div class="box-text-update">
          <p>
            Nemrég billentyűzetet cseréltem a számítógépen. Azóta gyakran rossz helyre nyúlok, és ennek következtében hibás szavak jelennek meg a szövegben.
            Így állt elő két szomszédos gomb összeragadásával a <cite>biorász</cite> szó, ami egyelőre nem létezik, de ha nyelvújítóként rövid nevet keresnék a bioművelésű szőlőből bort készítő foglalkozásnak,
            akkor ennél találóbbat hosszas töprengés után sem tudnék kitalálni. Ebből adja magát a <cite>bior, a biorászat</cite> és így tovább.
          </p>
        </div>
        <div class="box-text">
          <p>
            Mintha <a href="/it/gondolatok.html#kiserlet">magamat hallanám</a>, amikor Ákos borászatuk fejlődéséről mesél. Nem szenvednek nyomasztó hagyományoktól, nem kell tartaniuk magukat megszokáson alapuló, begyöpösödött eljárásokhoz pusztán azért,
            mert a <i>nagypapa is így csinálta</i>. Előzmények nélküli borászat az övék, ahol nem kell levetkezni terhes tradíciókat, és nem nyomja el a kísérletező kedvet a tapasztalt generáció <cite>"ezt nem így szoktuk"</cite> intelme.
            Ez az előnye annak, ha az ember nem borász dinasztiába születik. Ezért készülhetnek Ruppertéknél a szokványostól eltérő módszerekkel borok.
            Olyanról sem hallottam még, hogy valaki a présben erjeszti a cefrét, majd amikor elégedett az eredménnyel, akkor nyomja ki a levet belőle.
            Remélem jól emlékszem, mert mintha ez hangzott volna el a <a href="https://www.ruppert.hu/hu/termek/beszelo-viragok-kertje-2023">Beszélő Virágok Kertje</a> névre hallgató, 2023-as évjáratú siller ismertetésénél.
            <br>
            Saját bénázásaimat idézi az a ritka őszinte történet, amiből kiderül, hogy Rupperték a kezdeti időkben próbálkoztak kénmentes bor készítésével is,
            de aztán személyes tapasztalás útján belátták, hogy bármennyire is idegenkednek ettől a durva anyagtól,
            a bor tartósságának biztosításához még mindig nem találtak ki jobbat. Megbarátkoztak az SO<sub>2</sub> használatával, de nem szűnő ellenérzésről árulkodik a történetben többször elhangzó 35-ös érték,
            aminél több ként nem tesznek a borokba. Eddig azt hittem, hogy én is szőrmentén kénezek, de most vettem az adást, hogy a nálam bevált 40 mg/liter érték büntetlenül csökkenthető.
            <br>
            A Ruppert borászat fejlődését célzó tanulmányi kirándulásról szóló történetet hallgatva erősödik bennem a gyanú,
            hogy nekünk hasonló lehet az agyműködésünk, mert rám is hatással volt a Cseri Pincészet <a href="/olv/bv/podumon2023.html#2023-04-15T16:00">rajnai rizling választéka</a>.
            2023-ban ezért döntöttem úgy, hogy ilyen szőlőből készítek bort. Döntöttem? Megfogalmazódott bennem a vágy, amiből nem lett semmi, pontosabban lett, de <a href="/borok/05.html">valami egészen más</a>.
            Ekkor támadt olyan ördögi tervem, hogy ezt a rizlinget saját magával fogom házasítani. Ez a törekvés dicséretes kísérletező kedvről árulkodik,
            de nyilván ebből sem lett semmi. Ruppert Ákost keményebb fából faragták. Felkerekedett, és meg sem állt Pannonhalmáig, ahol Cseriéknél első kézből tanulmányozta a technológiát, hogy aztán itthon biztosra mehessen.
            <br>
            Az előadás közben többször elhangzott, hogy kis ládákba szüretelnek, amit felfogtam, és ezt is a minőség javára írtam, hiszen így a szemek nem sérülnek, nem törnek meg,
            és a borász kezében marad az irányítás. Aztán mégis feltettem a bugyutának tűnő kérdést: kézzel szüretelnek vagy kombájnnal?
            Adja magát a válasz, mert hogyan kerülhetne kis ládákba a kombájnnal szüretelt termés? Értelme sincs, mivel a rakomány a gépből közvetlenül a fogadógaratba kerül.
            A kérdés úgy kap mégis értelmet, hogy a borászat weboldalán a következő kép tündököl:
          </p>
          <div class="box-img">
            <img src="https://kep.pince.eu/tamrendszer.webp">
          </div>
          <p>
            A fenti képen látható friss telepítésű szőlőt még nem szüretelik sehogy, de jól láthatók a fém támrendszer horganyzott acél oszlopai.
            Aki géppel akar szüretelni, az ilyen támrendszert használ, mert ez a régi, betonból vagy fából készült oszlopokkal ellentétben jól bírja a rázást.
            Rupperték egyelőre kézzel szüretelnek, de nem csodálkoznék azon, ha egyszer csak megjelenne a gazdaságban ez a gép, mert vannak előnyei.
            Elég hozzá egy sofőr, és nem hagy el többet a szőlőmunkásoknál. Sötét éjszaka is remekül működik, amikor is hűvös van, tehát hideg szemeket önt a garatba, nincs szükség az anyag energiaigényes hűtésére.
            <br><br>
            Rengeteg kérdésem volt, s ezek közül az egyik a küvé arányainak megállapításakor alkalmazott eljárást firtatta, hátha kiderül valami műhelytitok.
            Ki szólhat bele, kik vállalnak felelősséget ebben? Egy határozott, erőskezű, autoriter vezető válaszát kaptam: <cite>"egyedül én"</cite>.
            Hallottam olyan borászatról, ahol összeül az egész család, a szomszédokat is áthívják, és egy tivornyába hajló hosszas kóstolgatás után közösen döntenek a kívánatos arányokról.
            Van előnye a felelősség megosztásának, mert ha valami nem sikerül, akkor lehet a másikra mutogatni, és a kudarc terhe megoszlik.
            Az egyszemélyi döntésnél nem oszlik meg semmi, éppen a dicsőség sem.
          </p>
        </div>
      </div>
      <div class="box">
        <div class="box-text">
          <p>
            Ezzel elérkeztem ahhoz a szakaszhoz, ahol a kóstolt tételek méltatásának vagy szapulásának van a helye. Mindössze három bort említettem név szerint a sorból,
            amivel nem elégítek ki minden kíváncsiságot, de lehetőséged van megvizsgálni a borászat <a href="https://www.ruppert.hu/hu/shop">webáruházának</a> kínálatát,
            amit a kóstóló szinte teljes mértékben felölelt, mindössze a <i>Kandúr</i> és a <i>rosé cuvée</i> nem szerepelt a borlapon.
            <br>
            Egészen mostanáig lappangott bennem egy sötét gondolat, ami most végre megfogalmazódott: sehol nincs feltüntetve, és egy szó sem esett arról, hogy a Ruppert Borház bármilyen díjat nyert volna boraival.
            A <i>díj</i> szóra keresve az interneten is legfeljebb a <i>palackok visszaváltási díjának</i> tekintetében mutatkoznak találatok a Ruppert borokkal összefüggésben.
            Hogy lehet ez?
          </p>
        </div>
        <div class="box-text-update">
          <p>
            Emlékszem arra, amikor kiskoromban, de már felnőttként bort rendeltem egy étteremben. A felszolgáló szakszerűen tette a dolgát,
            és amikor ahhoz a részhez értünk, ahol az elém tett pohárba kóstolási mennyiséget töltött, amit felhörpintettem, akkor a következő párbeszéd esett meg köztünk:
            <br>
            – Azt hiszem, nem romlott, úgyhogy maradhat.
            <br>
            – Örülök, hogy megnyerte a tetszését.
            <br>
            A pincér nem saját borát kóstoltatta, ezért nem borította rám az asztalt, hanem kimérten, virágnyelven, és végtenül udvariasan közölte velem, hogy mekkora büdös bunkó vagyok.
            <br>
            Az már nem velem történt, amikor egy borosgazda töltögetett vendégeinek. Aztán kezében a palackkal megállt az előtt,
            akinek véleményére az egész társaság sokat adott, és sugárzó arccal kérdezte:
            <br>
            – Na, milyen?
            <br>
            – Hát, nincs ennek semmi baja.
            <br>
            A derék borosgazda erősen elkomorult, és faképnél hagyta a kedves vendéget, sokáig a köszönését sem fogadta.
            Ebből az a tanulság, hogy nem kell lefitymálni a borát valakinek ahhoz, hogy vérig sértsd. Ha nem dicséred, azzal már kész a baj.
          </p>
        </div>
        <div class="box-text">
          <p>
            Amatőr borászkarrierem elején megfogalmaztam <a href="/olv/velemeny/semmiflanc.html">hitvallásomat</a>, és megállapítottam magamról, hogy <a href="/olv/bv/borverseny.html#sajat">nincs szükségem megerősítésre</a>, mert nálam hitelesebben senki nem minősítheti boraimat.
            Nem vagyunk egyformák. Léteznek pincészetek, amiknek <a href="/olv/velemeny/magus.html#plecsni">lételemük az elismerés</a>, és felvágnák az ereiket, ha nem díszítené a portékát valamilyen minősítő plecsni.
            A péntek esti kóstolót értékelve úgy látom, hogy a Ruppert boroknak nincs szükségük sem dicséretre, sem díjakra, mert eladják magukat efféle segítség nélkül.
            <br>
            Ha még most is abban a cipőben járnék, mint sokan a világban, hogy nincs itthon saját borospince, benne rengeteg saját borral, akkor bizony még mindig a boltból tölteném fel a készletet.
            Emlékszem erre a régi világra, amikor az asszonnyal hozzáértés nélkül vizsgálgattuk a felhozatalt, aztán megfogtunk valamiből egy hatos kartont, hogy ne maradjunk bor nélkül.
            Nagy felelősség ennyi bort hazahozni, mert akárhogy is választunk, nekünk kell elpusztítani.
            Nagyon nehéz összeszorított foggal legyűrni a rossz választást, és ha nem vagy elég tájékozott, akkor könnyen kerülhetsz ebbe a kínos helyzetbe.
            Nincs saját borospincéd, és bolti bort vásárolnál? Könnyen kivághatod magad szorult helyzetedből,
            ha kóstoltál már Ruppert-féle borokat, mert ilyen előélettel nem a tanácstalanság ütközik ki viselkedésedből,
            hanem magabiztosan nyúlsz a letört sarkú, Ruppert feliratos címkéjű palackok után.
            <br><br>
            ⚠️Ne adj a véleményemre fenntartás nélkül, és ne cipelj haza jelentős készletet egyik borból se, amíg nem kóstoltad.
            Rám hallgatni meglehetős rizikóval jár, mert az én ítéletem messze esik a közízléstől.
            A borkóstoló végén szavazásra bocsátották a tételeket, és egyedüliként adtam a legmagasabb értékelést a sillerre (<a href="https://www.ruppert.hu/hu/termek/beszelo-viragok-kertje-2023">Beszélő Virágok Kertje</a>),
            a pincészet legolcsóbb borára. Ami nem mérhető, annak értékelése szubjektív, ezért nem érdemes azon rágódni,
            hogy valóban a legjobb bor mellett voksoltam-e, viszont az nehezen vitatható, hogy ez a legjobb ár-érték arányú termék.
          </p>
        </div>
      </div>
      <div class="box-text">
        <p><a name="kovetkezo"></a></p>
      </div>
    </div>
    <div class="footer"></div>
  </section>    
</body>
</html>
<script src="/temak.js"></script>
<script src="/fejezetek.js"></script>