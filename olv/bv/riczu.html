<!DOCTYPE html>
<html lang="hu">
<head>
  <title>borospince</title>
  <meta name="description" content="Nőnemű szépségideálok, Stefánia főhercegnő lakosztálya, elfajzott székelyek, és hányatott sorsú költő – formabontó és rendhagyó tudósítás egy borkóstolóról, ahol Riczu Tamás sorakoztatja fel büszkeségeit.">
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <link rel="stylesheet" href="/borok/styles_cs2020.css">
  <link rel="stylesheet" href="https://fonts.googleapis.com/icon?family=Material+Icons+Outlined">
  <link rel="icon" href="/src_home/favicon.ico" type="image/x-icon">
</head>
<body>
  <div class="active-footer">
    <a onclick="window.scrollTo(0,0);"><span class="back-to-top"><span class="material-icons-outlined">&#xe5ce;</span></span></a>
  </div>
  <section id="container_cs2020">
    <div class="nav-wrapper">
      <div id="hamburger" class="nav-link-wrapper material-icons-outlined">&#xe5d2;</div>
      <div class="left-side">
        <div id="bigyo">
          <div id="balmenu">
            <div class="nav-link-wrapper">
              <a href="/index.html"><span class="material-icons-outlined">&#xe88a;</span></a>
            </div>
            <button id="kjelzo"></button><br>
            <button id="holtart"></button><br>
            <button class="tlan" id="naptar"></button>
          </div>
        </div>
        <select name="olv"></select>
      </div>
    </div>
    <div class="content">
      <div class="box-text">
        <p style="z-index:1"><a name="elozo"></a></p>
      </div>
      <div class="box-img" id="riczusvg">
        <img src="https://kep.pince.eu/riczu.svg">
      </div>
      <h1>Riczu</h1>
      <div class="box">
        <div class="box-text">
          <p>
            Hogyan találkozhatnak városi emberek vadon élő borászokkal? Ahogy író-olvasó találkozókat szerveznek könyvesboltokba, úgy borász-borissza összejövetelek is zajlanak olykor egy-egy italmérésben.
            Ehhez mifelénk elég eljutni a meghirdetett belvárosszéli helyszínre, a <a href="https://www.facebook.com/cornelsborbar/">Cornel's borbár</a> helyiségébe, ami pince ugyan, de eredeti funkcióját tekintve nincs köze bortermeléshez.
            Minden alkalommal örömmel látom, hogy az érdeklődők megtöltik a föld alatti termet annak ellenére, hogy a borok népszerűsége csökkenő tendenciát mutat világszerte, beleértve közvetlen környezetünket is.
            Magyarországon az egy főre jutó borfogyasztás az elmúlt évtizedekben <a href="https://www.ksh.hu/stadat_files/mez/hu/mez0058.html">megfeleződött</a>. Eközben nagyot mennek az egészségtelen energiaitalok, népszerűek a sörök és a koktélok.
            Különösen szomorú a fogyasztási szokások alakulása a szekszárdi és a villányi borvidékek közé ékelődve, mert a vörösborok iránti érdeklődés jelentősen visszaesett. Némi öröm az ürömben, hogy eközben a rozé- és fehérborok népszerűsége enyhén növekszik.
          </p>
        </div>
      </div>
      <div class="box">
        <div class="box-text">
          <p>
            Időben érkezek a péntek estére kitűzött időponthoz képest, logikailag mégis elkéstem, mert nem válogathatok kedvemre az ülőhelyek között. Sebaj, mert nagyjából úgy járok most is, mint amikor szállást foglaltam a pannonhalmi apátság monostorában, és már csak a <a href="/olv/velemeny/profetak.html#lakosztaly">pápai lakosztály</a> volt szabad, nem válogathattam.
            <a href="https://riczutamas.com/">Riczu Tamás</a> borainak kóstolóján is szerencsét hozó külső erők határozzák meg sorsomat, mert csak annál az asztalnál találok szabad széket, ahol az asztalfőnél a meghívott borász foglal helyet.
            Jobbomon Juhász Dani borszakértő a fénylő jókedvével, balról Ferenc Budapestről, aki rendszeres vendége a pécsi borkóstolóknak, a szemben ülőkről meg kiderül, hogy néhány saroknyira lakunk egymástól.
          </p>
          <figure>
            <div class="box-img">
              <img src="https://kep.pince.eu/riczu-tamas.webp">
            </div>
            <figcaption>Riczu Tamás – forrás: <a href="https://www.facebook.com/photo?fbid=680821857807824&set=pb.100076400460323.-2207520000">Facebook</a></figcaption>
          </figure>
          <p>
            Tavaly úgy döntöttem egy <a href="/olv/bv/fejfajos.html">rossz emlékű borkóstoló</a> után, hogy ezentúl kizárólag olyan boros rendezvényekre jelentkezem, ahová a kínált tételekért felelős borászt is meghívják.
            Így kóstoltam februárban <a href="/olv/bv/ruppert.html">Ruppert Ákos</a> borait, aki személyes jelenlétével hitelesítette az eseményt. Nem vállalt igazi kockázatot, nem alakult ki lincshangulat, mert hiányzó borász gyökerei ellenére remek borokat hozott.
            <br>
            Riczu nem első generációs borász. Már kisgyerekkorában beleivódott a szakma, felmenői is ezzel foglalkoztak, a kisujjában van minden tudnivaló. A 22. évjáraton van túl azóta, hogy saját jogán nevezheti magát borásznak,
            és elegendő élményt gyűjtött ahhoz, hogy bárkit asztal alá meséljen történeteivel, ha közben a vendégek lelkesen kóstolgatják a portékát.
            <br>
            Jártam már náluk az Akasztófa dűlőben, de akkor nem ők voltak a célpont. Útbaigazításért léptem be hozzájuk pár percre, amikor a 2023-as tramini alapanyagának forrását keresve <a href="/borok/05.html#riczuek">bolyongtam a siklósi szőlőhegyen</a>.
            Akkor nem lett volna esélyem diskurálni vele, mert ki sem látszott a szüreti munkákból, de most azért jött, hogy meséljen.
            Érdekes epizódja történetének, hogy régebben ellenezte, tájidegennek tartotta az Irsai Olivér szőlőfajta termelését a villányi borvidéken, de időközben megváltozott a véleménye. Olyannyira, hogy a válogatás második tétele egy 2024-es Irsai,
            és azt is bevallja, hogy ma már ízlik neki, inni is szokott belőle.
            <br>
            Vélhetően nem erdélyi származású a borászunk. Ha mégis, akkor elfajzott, mert kimutathatóan nem jellemző rá a nyakasság és hajthatatlanság, nem ragaszkodik székelyesen elvekhez és hagyományokhoz.
            Mentségére felhoz egy szakállas viccet, amit a szekszárdi Heimann Zoli bácsitól hallott, akit 2023-ban a Borászok Borászának választottak. Ő mondta neki, hogy <cite>az elv olyan, mint a fing – tartja az ember, amíg tudja</cite>.
            Heimann Zoltánt megválaszthatnák a magamfajta amatőr borászok védőszentjének is, mert szerinte <cite>nem csak olyan borokat kell készíteni, amitől mindenki rögtön vigyázzba vágja magát</cite>.
            <br><br>
            Kóstolgatunk, kóstolgatunk. Eközben borászati műhelytitkok kerülnek terítékre, minthogy milyen fontos időben szüretelni, mert hamar megváltozhatnak a szőlő beltartalmi jellemzői, ami a készülő bor minőségét, élvezeti értékét nagyban befolyásolja.
            Ott eszi meg a fene a szakértelmet, amikor a termés vizsgálata alapján szüretelni kéne, de ebben a felfordult világban napok telnek el a szőlőmunkások toborzásával, és ennyi idő múltán egészen más paramétereket mutat a szőlő: egekben a cukor, elégett a sav.
            A késedelem miatt nyilván nem azt szedik, mint aminek alkalmasságát korábban megállapították.
            Ahogy az Irsaitól elzárkózott korábban, Riczu azt sem gondolta volna, hogy valaha kombájnnal fog szüretelni, aztán most mégis géppel gyűjtik be a fehér fajtákat, csak a vörösbornak valót szedik kézzel.
            Ezzel a magatartással sem elvekhez és hagyományokhoz ragaszkodik, hanem minőséghez.
          </p>
          <figure>
            <div class="box-img">
              <img src="https://kep.pince.eu/riczu-valogat.webp">
            </div>
            <figcaption>kékszőlő válogatás Riczuéknál – forrás: <a href="https://www.facebook.com/photo/?fbid=370778186337125&set=pb.100002148399141.-2207520000">Facebook</a></figcaption>
          </figure>
          <p>
            A válogatás nem fedi pontosan a fenti képen szereplő népes csapat tevékenységét, mert itt valószínűleg poloskát, katicabogarat, rohadt szemeket, kocsánydarabokat távolítanak el az alapanyagból.
            Én is szoktam itthon pepecselni a hazahozott szerény mennyiséggel (450 kg), mert belefér az időmbe, de az óriási területen gazdálkodó, rengeteg bort készítő nagyüzemek nem bíbelődnek ennyit az alapanyaggal, mert a szokványos szemlélet szerint kiforrja magát a cefre szennyeződésekkel is. Igen, valóban kiforrja magát, csakhogy a gondatlanság nyomot hagy a borban, amit az ízén érzünk.
          </p>
        </div>
        <div class="box-text-update">
          <p>
            Gondolatokat ébreszt a <i>mit és hol érzünk</i> kérdése, például imigyen: <cite>francia vagyok Párizs városából, mely talpam alatt piszkos ködbe vész, s most egy kenderkötélen lógva a nyakamon érzem, hogy seggem mily nehéz</cite>
            – idézőjelek és verselős tördelés nélkül, mert emlékezetből nem lehet pontos. François Villon önéletrajzi ihletésű híres négysorosa közvetít ilyen gondolatokat abból az időből, amikor akasztófára ítélték, és fellebbezésének elbírálására várt a törvénnyel rendre összetűzésbe kerülő középkori költő.
            <br>
            Ha vendéglátóhelyet üzemeltetnék az Akasztófa dűlőben, ezt a versikét mindenképpen elhelyezném a bejáratnál vagy a pult fölött. Láttam már kevésbé irodalmi igényű szöveget is kocsmában:
            <cite>ha azért iszik, hogy felejtsen, akkor előre fizessen!</cite>
          </p>
        </div>
        <div class="box-text">
          <p>
            Úgy látom, hogy Riczuék nem nőttek nagyra. Ellenkezőleg. A termőterület nagyságát és az előállított bor mennyiségét figyelembe véve viszonylagosan apró borászat az övék, és mennyiség tekintetében bizonyosan nem céljuk versenyre kelni a több száz hektáron termelő, évente százezres vagy milliós nagyságrendben palackozó borászatokkal.
            Nem erre gyúrnak. Amennyire képes vagyok megítélni eddigi munkásságuk lényegét, úgy az észszerű és jó szándékú gazdálkodásban látom nagyságukat. Letisztult fajtaválaszték (Irsai, olaszrizling, merlot, sauvignon, franc, kékfrankos),
            vegyszermentes, nem felszívódó hatású, természetes anyagokat használó növényvédelem (például cickafark, csalán, rozmaring, narancsolaj, fahéj), a talajélet megőrzése a szőlősorok között (nem tárcsáznak, csak kaszálnak).
            Mindössze 7 hektáron gazdálkodnak, emellett vásárolnak szőlőt más termelőktől, ha szükségét érzik, és mindennek eredményeként évjáratonként 40-50 ezer palack bort állítanak elő.
            Szerény számok ezek a nagy borászatokkal összehasonlítva, viszont más téren mindenkit lepipálnak: nekik van a legtöbb <i>premium</i> és <i>super premium</i> minősítésű boruk a villányi borvidéken – állítja Riczu Tamás.
          </p>
        </div>
      </div>
      <div class="box">
        <div class="box-text">
          <p>
            Nem csak a hitelesség miatt szűkítem érdeklődésemet a borász részvételével szervezett kóstolókra. Ez egyben remek lehetőség autentikus beszámolókat hallgatni hozzáértőktől, kérdezni tőlük, és a válaszokat megszívlelni.
            Elgondolkodtató, hogy Riczu az erjedés befejeződésekor azonnal leszedi a levet a héjról, rögtön présel, nem áztatja tovább a bogyómaradványokat. Azt mondja, hogy az alkohol nem kívánatos anyagokat, ízeket oldhat ki.
            Azt sem bánja, ha marad egy kis cukor a borban, csak ezek a vad ízek ne jelenjenek meg. Ezzel összefüggésben megtudom, hogy léteznek <i>simogató- és bántó</i> tanninok. Nem tréfadolog ez, mert emlékszem arra, amikor az erjedés végeztével <a href="/borok/04.html#2022-10-07">napokig héjon hagytam</a>
            az anyagot a sötétebb szín reményében. Megint dilemma gyötör, hogy mivel ápoljak jó viszonyt? Kecskével vagy káposztával? Ezt a vívódást a <cite>bántó tannin</cite> megismerése teszi helyre: a következő vörösboromnál nem a mélybordó szín lesz az elsődleges cél, hanem a kifogástalan ízvilág.
          </p>
        </div>
        <div class="box-text-update">
          <p>
            Ne fuss olyan busz után, ami nem vesz fel. Hogy jön ez ide?
            Gisele Bündchen, Bella Hadid, Mihalik Enikő, Palvin Barbara, Margot Robbie, Zendaya. Nőnemű szépségideálok elsődlegesen hapsik örömére, szigorúan ABC-sorrendben. Nem vagyok teljesen tájékozatlan, ezért tudok róluk, felismerem őket, de ennél több közünk nem lesz egymáshoz.
            Azt a kategóriát képviselik, akik után hiába futnék, mert elérhetetlenek. Van ilyen borban is. Nem a <a href="https://en.wikipedia.org/wiki/Roman%C3%A9e-Conti">Romanée-Contira</a> gondolok, hanem azokra, amiket itt állítanak elő a villányi borvidéken, mégis kizártnak tartom, hogy valaha a poharamba kerüljenek.
            Vagyok annyira racionális, hogy többnyire nem vágok bele reménytelen kalandokba, ezért nem vágyakozom például a Jammertal díjnyertes borai után sem. <a href="https://jbb.hu/boraink/cassiopeia-merlot-magnum-2015/">Vérfagyasztó áron mérik</a>, sóher is vagyok, nem nekem való.
          </p>
        </div>
        <div class="box-text">
          <p>
            Ez alkalommal is szavazunk a kóstolt borokról, és megint sikerül eltávolodnom a fősodortól azzal, hogy nálam a <a href="https://riczutamas.com/termek/villanyi-merlot-2019/">2019-es merlot</a> viszi a prímet, ami a szavazás eredménye szerint lemarad a dobogóról is.
            Az előző kóstolón Rupperték legolcsóbb borát minősítettem a legjobbnak, most viszont belenyúltam a Riczu Borászat legdrágább termékébe, aminél a magasabb minőséget képviselő, <i>super premium</i> kategóriájú <a href="https://riczutamas.com/termek/villanyi-franc-2019-2/">villányi franc</a> is jóval olcsóbb ugyanebből az évjáratból
            (rákérdeztem, és elfogadható okkal húzós az ár). Nem filléres termékek, de még az én viszonylatomban sem elérhetetlenek – az a jó bor, amit megkaphatunk, és ez a bölcsesség nőkre is érvényes.
            <br>
            Nem csak az elismerten príma minőség teszi vonzóvá a Riczu-féle borokat. Sajátkezűleg metszi a szőlőt, ott van minden munkafolyamatnál, még a csomagolásnál is. Nem tudom, ki felel a vásárlók tájékoztatásáért, de azt kell feltételeznem, hogy abban is benne van a keze.
            A webáruházuk kínálatban szereplő termékek mellett feltüntetett adatok nem hagynak kétséget a borok sokakat érdeklő paramétereiről, mely tájékoztatás a pincészetek többségénél bosszantóan csonka és felületes. Még a vesszőparipám, a javasolt fogyasztási hőmérséklet sem hiányzik.
            Apróságnak tűnik, mégis roppant fontos tényező, és meglétét érzékelve képes vagyok elragadtatni magam. Még nem is kóstoltam a bort, de már olyan tulajdonságait állapítom meg a borásznak, mint <i>körültekintő alaposság, figyelmes törődés, összességében: gondosság.</i>
          </p>
        </div>
        <div class="box-text-update">
          <p>
            Használtál már elektromos kést? Kellő elszántsággal és igyekezettel lehet azzal vágni anélkül is, hogy áram alá helyeznéd, azonban úgy válik igazán kellemessé használata, ha bekapcsolod.
            Képzeld el, hogy kihagyják a használati útmutatóból a készülék bekapcsolására vonatkozó részt. Ez a hiányosság megfelel annak, mint amikor egy bor adatlapjáról lemarad az ajánlott fogyasztási hőmérséklet.
          </p>
        </div>
      </div>
      <div class="box-text">
        <p><a name="kovetkezo"></a></p>
      </div>
    </div>
    <div class="footer"></div>
  </section>    
</body>
</html>
<script src="/temak.js"></script>
<script src="/fejezetek.js"></script>