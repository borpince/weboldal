<!DOCTYPE html>
<html lang="hu">
<head>
  <title>borospince</title>
  <meta name="description" content="A portugieser-világbajnokság után megrendezett közönségkóstoló élményei.">
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <link rel="stylesheet" href="/borok/styles_cs2020.css">
  <link rel="stylesheet" href="https://fonts.googleapis.com/icon?family=Material+Icons+Outlined">
  <link rel="icon" href="/src_home/favicon.ico" type="image/gif" sizes="65x65">
</head>
<body>
  <div class="active-footer">
    <a onclick="window.scrollTo(0,0);"><span class="back-to-top"><span class="material-icons-outlined">&#xe5ce;</span></span></a>
  </div>
  <section id="container_cs2020">
    <div class="nav-wrapper">
      <div id="hamburger" class="nav-link-wrapper material-icons-outlined">&#xe5d2;</div>
      <div class="left-side">
        <div id="bigyo">
          <div id="balmenu">
            <div class="nav-link-wrapper">
              <a href="/index.html"><span class="material-icons-outlined">&#xe88a;</span></a>
            </div>
            <button id="kjelzo"></button><br>
            <button id="holtart"></button><br>
            <button class="tlan" id="naptar"></button>
          </div>
        </div>
        <select name="olv"></select>
      </div>
    </div>
    <div class="content">
      <div class="box">
        <div class="box-text">
          <p style="z-index:1"><a name="elozo"></a></p>
        </div>
        <h1 id="2023-04-15T15:00">IX. Portugieser du Monde</h1>
        <br>
        <div class="box-text">
          <p>
            Azon töprengek, hogy a régi világban vajon tilos volt-e ittasan lóra kapni, vagy fogatot hajtani. Számított-e egy baleset körülményeinek kiértékelésénél, a felelősség megállapításánál, ha részeg volt a kocsis vagy a lovas?
            Manapság nem vitás, hogy alkoholos befolyásoltság állapotában nem szabad járművet vezetni, de még a biciklizés sem ajánlott.
            Ezért fogunk ma kivételesen busszal vagy taxival közlekedni, mert előre látom sorsunkat: estére enyhén kapatosak leszünk mindketten, ami kizárja az autóvezetést.
            Ma van a napja annak, hogy kedvesemmel meglátogatjuk a <a href="https://www.pecsiborozo.hu/hirkereso/het-orszag-borai-a-kilencedik-portugieser-vilagbajnoksagon">portugieser-világbajnokság</a> záróeseményét, a pécsi <a href="https://pecsiegyhazmegye.hu/latnivalok/dom-kotar">Dóm Kőtárban</a> megrendezett közönségkóstolót.
          </p>
        </div>
      </div>
      <div class="box">
        <div class="box-text">
          <p>
            Időben odaértünk. Tolongást nem tapasztaltam, de pont az érkezésünkkel egy időben kezdetek el kilógni a bejutásra várók a bejáratnál, akár egy kaptár röpnyílásánál a méhek. Örömteli ez a fokozott érdeklődés, nem leszünk egyedül.
            Egy csuklópánt felhelyezésével jelöltek meg, mint belépésre jogosultat, ami emberséges módszer ahhoz képest, hogy süthettek volna rám billogot is. Nagycímletű bankjegyet letétbe helyezve öblös poharat is kaptam, ami fontos kelléke egy borkóstolónak.
            <br>
            Az első kört üres pohárral tettem meg. Méhes példánál maradva, az ő felderítő repülésükhöz hasonlóan, előbb körbejártam a helyszínt, felkutattam az emeletre vezető lépcsőt, és ezzel végezve gondoltam először arra, hogy most már kóstolni is érdemes.
            A felderítő séta közben nyilvánvalóvá vált, hogy a szervezők által háttérzene szolgáltatására verbuvált együttes főszereplővé léptette elő magát a hangerő helytelen beállításával.
            Arra emlékeztetett a műsoruk, hogy miért nem volt kedvenc helyem kiskoromban a disco. Ha valakihez szólni akartam, akkor közel hajolva, a fülébe kellett ordítanom a mondandómat, és még ez sem garantálta a sikeres közlést.
            Itt ennyire nem volt durva a hangerő, de halkabbra véve jobban kijött volna a zene aláfestő jellege. Sebaj. Mondjuk azt, hogy ez egy olyan koncert, ahol a közönséget borral kínálják, és máris minden rendben van.
          </p>
          <div class="box-img">
            <img src="https://kep.pince.eu/podu_3_P1070827.webp">
          </div>
          <div class="box-img">
            <img src="https://kep.pince.eu/podu_2_P1070826.webp">
          </div>
          <p>
            Nem véletlenül töltöttem az idő javát az emeleten – itt kerültem legtávolabb a zajforrástól.
          </p>
          <div class="box-img">
            <img src="https://kep.pince.eu/podu_4_P1070852.webp">
          </div>
          <div class="box-img">
            <img src="https://kep.pince.eu/podu_5_P1070828.webp">
          </div>
        </div>
        <div id="2023-04-15T15:20" alcim="von Beöthy" class="box-text">
          <p>
            Az emeleti kiállítók között bukkantam rá <a href="https://beothypince.hu/">von Beőthy</a> standjára.
            Öreg róka (bevallása szerint 75 éves), rafinált borász, aki a szőlőművelésen és a borkészítésen túl tudhat valamit az emberi természetről is, mert engem azonnal megfogott a családi címerével.
            Aztán persze sor került a kóstolásra, ami az amatőr ízlésem alapján azt a minősítést hozta, hogy talán nem ezzel kellett volna kezdeni, hanem ezt kellett volna hagyni a végére.
            Von Beőthy barátságos ember, szeret beszélni. 1200-ig tudja visszavezetni a családfáját, de mesélt ennél érdekfeszítőbb témákról is.
            15 fokos pincében érleli a bort 2 évig, francia tölgyből készült hordókban. Spontán erjeszt, nem használ speciális élesztőkultúrákat.
            A viszonylag meleg pincének köszönhetően az almasav bomlása is erőltetés nélkül megy végbe, ehhez sem szokott bevetni baktériumtenyészetet.
            <br>
            Spontán erjesztést azok a borászok engedhetnek meg maguknak különösebb veszély vállalása nélkül, akiknek pincéiben már megtelepedtek azok a gombafajták, amik képesek elnyomni a vadélesztők hatását, és a legjobb eredménnyel végzik dolgukat a mustban vagy a cefrében.
            Von Beőthy még abba is beavatott, hogy nem szabad felszívódó hatású szereket alkalmazni a növényvédelemhez, mert attól a bor jó eséllyel megbökszeresedik.
            Könnyű annak, akinek már az ükapja is borászkodott, és több száz éves pincében dolgozik. Ha rosszul gondolom, és mégsem könnyű, akkor is több lépéssel előttem jár.
          </p>
          <div class="box-img">
            <img src="https://kep.pince.eu/podu_1_P1070820.webp">
          </div>
          <p>
            Nem tévedtem nagyot a Beőthy Pince borainak elhamarkodott minősítésével, mert kiválóságára már nálam hozzáértőbb ítészek is felfigyeltek, és a 2018-as kékfrankost a <a href="https://www.facebook.com/borszakirok">Magyar Borszakírók Köre</a> beválogatta a "SUPER 12" listára.
          </p>
          <div class="box-img">
            <img src="https://kep.pince.eu/podu_6_P1070857.webp">
          </div>
          <p>
            Rengeteg bort tárolok az itthoni pincében (aminek java vörös, némi rozéval fűszerezve), ezért azt tervezem, hogy idén nem vágom nagy fába a fejszémet, nem lesz akkora kaliberű a szőlőfeldolgozás, mint tavaly.
            Nem akarom kihagyni az idei évet, nehogy alábbhagyjon a rutin, de most egy kisebb mennyiségből kéne valamilyen fehéret gyártani a választék bővítése érdekében.
            Hosszas tanakodás után a rajnai rizlingre esett a választás, aminek egy kezdetleges, <a href="/olv/00.html">kísérleti változata</a> már készült itthon, de az akkor alkalmazott eljárás inkább elrettentő, mint követendő példaként szolgálhat.
            Emlékszem az eredményre, és az elkövetett hibákra – ez is segíthet abban, hogy a következő nekifutás sikeresebb lehessen.
          </p>
        </div>
        <div id="2023-04-15T16:00" alcim="Cseri Pincészet" class="box-text">
          <p>
            A jó kapus nem csak ügyes, hanem szerencséje is van. Azért jutott eszembe ez a gondolat, mert itt ácsorgok egy portugieser seregszemle kellős közepén, ahol a pannonhalmi <a href="https://cseripinceszet.hu/">Cseri Pincészet</a> is megjelent boraival,
            és kínálatukban nem szerepel egy fia portugieser sem, ellenben rizlingből annál több. Nem jegyzeteltem, az emlékeim homályosak (ekkor már jelentős számú kóstoláson voltam túl), de úgy rémlik, hogy évjáraton belül, azonos fajtából csinálnak többfélét is.
            Primus, secundus stb. nevekkel megkülönböztetve őket egymástól. A különbség természetesen tartalmukban is megmutatkozik, mert olyan trükköket vetnek be, amikre földi halandó nem is gondolna. Ezek közül az egyik az erjesztés idő előtti leállítása.
            Elveszik az élesztő kedvét attól, hogy tovább dolgozzon az anyagon, ami nem marad következmények nélkül: alacsony alkoholtartalom, sok maradék cukor.
          </p>
          <div class="box-img">
            <img src="https://kep.pince.eu/podu_7_P1070825.webp">
          </div>
          <p>
            Azt kell feltételeznem róluk, hogy mindent tudnak a rajnai rizlingről, és ezt nem rejtik véka alá. Ellenkezőleg. Fennen hirdetik, és ami különös szerencse, hogy az elkészült boraikat sem tartják meg maguknak, hanem juttatnak belőle a szélesebb közönségnek is.
            Rendkívül didaktikus megjelenéssel adják tudtára az érdeklődőnek, hogy komolyan veszik a dolgukat. A kiállított szemléltető eszközöket nézve olyan érzésem volt egy rövid időre, mintha betévedtem volna egy oktatási intézmény előadótermébe, ahol egy professzor tanítja a tudnivalókat.
            Aztán visszatértem a révületből, ösztönösen odatartottam a poharamat, töltöttek bele, én pedig felhörpintettem. Ha csak megközelíteni sikerül majd itthon ezt a minőséget, akkor már megérte rizlinget választani idei bornak.
          </p>
          <div class="box-img">
            <img src="https://kep.pince.eu/podu_9_P1070837.webp">
          </div>
        </div>
      </div>
      <div class="box">
        <div class="box-text-update">
          <p>
            Nem járok temetésekre, nem olvasok gyászhíreket. Ahhoz is egy borkóstolón kellett résztvennem, hogy eljusson hozzám a hír: az öreg Blum kiszállt a borászkodásból, itthagyta ezt az árnyékvilágot.
            Nagyon-nagyon rég találkoztam vele, amikor még csak egy pincéje volt Villánykövesden, és főállásban a hajdani Közúti Igazgatóság harkányi üzemmérnökségének volt a vezetője.
            Akkoriban kisüzemi módszerrel, saját kezűleg palackozta borait. Egy alkalommal lelkesen magyarázta, hogyan gyártott egy hajlított csőből olyan szerkezetet, ami megkönnyítette a műveletet.
            Nem nagyon értettem, amit mondott, mert akkor még gondolati szinten sem volt közöm a borászkodáshoz, hiányoztak a fejemből a fogalmak.
            Hozzám hasonlóan ő is a Kádár-korszakban szocializálódott, de aztán kinőtte magát, és ebben az új, vadkeleti környezetben is jól boldogult.
            <br>
            Tavaly a pécsi borászklubban is megüresedett egy hely – idős mentorom feladta a küzdelmet a Coviddal szemben. Megérezhette az elmúlás közeledtét, mert nem sokkal korábban felszámolta borospincéjét.
            <br>
            Szomorú hírek ezek, de mi még itt vagyunk, és tesszük a dolgunkat.
          </p>
        </div>
      </div>
      <div id="2023-04-15T18:00" alcim="hangulat a tetőfokon" class="box">
        <div class="box-text">
          <p>
            Este felé közeledve nem csak lépteimre ügyeltem a megszokottnál nagyobb figyelemmel, hanem arra is, hogy a viselkedésemmel ne keltsek pánikot vagy megbotránkozást.
            Ezzel összefüggésben nem kóstoltam többet, már csak a társasági interakciók érdekeltek.
            Arra lettem figyelmes, hogy a szekszárdi <a href="https://eszterbauer-bor.hu/">Eszterbauer Borászat</a> főnöke történelmi tárgyú előadást tart mellettem, amiben szó volt III. Béláról, meg számtalan érdekességről, de a pontos részletekre nem igazán emlékszem.
            Igyekszem nem elsárgulni az irigységtől olyan esetekben, amikor nálam sokkal okosabb emberekkel szívok egy levegőt – most is erőt vettem magamon. Hogyan fér bele valakinek a fejébe ennyi lexikális adat?
            A másik oldalamon egy ismeretlen hölgy kínált kedvesen csokoládéval. Habozás nélkül hármat is vettem egyszerre, de figyelmeztetett, hogy tekintélyes mennyiséget sikerül megragadnom, ami nekem azért nem tűnt fel azonnal, mert ezek a csokoládé lapocskák nagyon vékonyak.
            Aztán ő volt az, aki odaadta a fényképek készítésére is alkalmas eszközét a szemben lévő standnál ügyelő kiállítónak, hogy készítsen rólunk néhány felvételt.
          </p>
          <div class="box-img">
            <img src="https://kep.pince.eu/podu_a_20230415_184103.webp">
          </div>
          <p>
            Kedvesem hiányzik a képről. Valahol a takarásban ücsörög, mert a mostani alkalomra először húzta fel vadonatúj körömcipőjét.
            A szépségnek, a kecses tartásnak megvan az ára. Így történt most is, mert egyre inkább terhére volt a járás.
            <br>
            Nagy kópé ez az Eszterbauer. A hangulat már a tetőfokára hágott, amikor egyszer csak azt mondja:
            <br>
            – Most figyeljetek! Lenyúlom a Günzer trófeáját. Észre sem fogja venni...
            <br>
            Úgy is lett. Térült-fordult, einstand.
          </p>
          <div class="box-img">
            <img src="https://kep.pince.eu/podu_b_P1070858.webp">
          </div>
          <p>
            Összességében jó buli volt, megyünk máskor is. Egy valamit bánok utólag, de remélem lesz lehetőség pótolni a hiányosságot.
            Megkóstoltuk a hosszúhetényi Szabó Pince borait, az asszony emlékszik is rá, de nekem teljesen kiesett, pedig erre oda kellett volna figyelni.
            Megérne egy külön alkalmat, amit csak ezekre a borokra szánok.
          </p>
        </div>
      </div>
      <div class="box-text">
        <p><a name="kovetkezo"></a></p>
      </div>
    </div>
    <div class="footer"></div>
  </section>    
</body>
</html>
<script src="/temak.js"></script>
<script src="/fejezetek.js"></script>