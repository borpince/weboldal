<!DOCTYPE html>
<html lang="hu">
<head>
  <title>borospince</title>
  <meta name="description" content="Konyhai műveletek eredményeként különböző ételek állnak elő.">
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1.0">
  <link rel="stylesheet" href="/borok/styles_cs2020.css">
  <link rel="stylesheet" href="https://fonts.googleapis.com/icon?family=Material+Icons+Outlined">
  <link rel="icon" href="/src_home/favicon.ico" type="image/x-icon">
</head>
<body>
  <div class="active-footer">
    <a onclick="window.scrollTo(0,0);"><span class="back-to-top"><span class="material-icons-outlined">&#xe5ce;</span></span></a>
  </div>
  <section id="container_cs2020">
    <div class="nav-wrapper">
      <div id="hamburger" class="nav-link-wrapper material-icons-outlined">&#xe5d2;</div>
      <div class="left-side">
        <div id="bigyo">
          <div id="balmenu">
            <div class="nav-link-wrapper">
              <a href="/index.html"><span class="material-icons-outlined">&#xe88a;</span></a>
            </div>
            <button id="kjelzo"></button><br>
            <button id="holtart"></button><br>
            <button class="tlan" id="naptar"></button>
          </div>
        </div>
        <select name="olv"></select>
      </div>
    </div>
    <div class="content">
      <h1>Nyamt – kulináris függőség</h1>
      <div class="box">
        <div class="box-text">
          <p>
            Aki nem tud arabusul, ne beszéljen arabusul. Tartom magam ehhez az intelemhez, mégis elcsábulok. Előveszem a <cide>kulinárist</cide>,
            amivel vigyázni kell, mert magyar jelentése nem csak ételekhez kapcsolódhat, de ennek a latin eredetű szónak itt és most kifejezetten a "szakácsok műhelyéből való" jelentése számít.
            Ahogy a törzsfejlődés során nőtt az ember agytérfogata, úgy támasztott egyre emelkedettebb igényeket
            táplálékának alapanyagaival, elkészítésének módjával, és tálalásával szemben.
            Megszelídítette a tüzet, kitalálta az edényeket, konyhát, kamrát, kemencét. Majd alkalmazni kezdte a sót, a borsot és további fűszereket.
            <br>
            Mind a mai napig ősi módszert követnek a ragadozók. Nyersen, rágatlanul falják fel a prédából kitépett falatokat.
            Ha egy falkatag csak nyammog, akkor éhen marad, mert a gyorsabbak eleszik előle a zsákmányt.
            Az ő világukban az a lényeg, hogy amit lenyeltek, az már az övék. Aztán jóllakva, naphosszat heverésznek az árnyékban, mert sokat kivesz belőlük a nyersen felzabált táplálék emésztése.
            Más téren is mellőzik a kifinomult eljárásokat. Ahogy nem élvezetre, hanem túlélésre hajtanak vadászat és táplálkozás közben, úgy náluk az üzekedés is csupán a párzási időszak ritka alkalmaira, fajfenntartásra korlátozódik.
            Az embernél ez is nagyon másképp alakult.
          </p>
        </div>
      </div>
      <div class="box">
        <div class="box-text">
          <p>
            Az alábbi ételkompozíció nem azért született, hogy jóllakjunk vele. Talán pont azzal összhangban találnak ki, és tálalnak fel ilyesmit,
            mint ahogy a felek örömére kivitelezett szexuális cselekménynek is ritkábban célja a gyermekáldás annál, mint amilyen sűrűn gyakorolják a műveletet.
          </p>
          <figure>
            <div class="box-img">
              <img src="https://kep.pince.eu/fine-dining.webp">
            </div>
            <figcaption>forrás: <a href="https://lajolla.com/dining/fine-dining/">La Jolla</a></figcaption>
          </figure>
          <p>
            Elhízáshoz vezet a mértéktelen evés, ami kerülendő – megint egy olyan terület, ahol lényeges az egyensúly.
            A jóllakottság és az éhezés közötti mértéktartó lavírozás legalább olyan létfontosságú, mint a születésszabályozás.
            Túlnépesedéshez vezet a fegyelmezetlenség. Kimerülnek a Föld erőforrásai, nem jut mindenkinek elegendő táplálék,
            és egyszer csak azon kapjuk magunkat, hogy a vadakhoz hasonlóan versengenünk kell a területért, a betevőért, az ivóvízért.
          </p>
        </div>
        <div id="2024-05-27" alcim="aggasztó hírek" class="box-text">
          <p>
            Azt hihetnéd, hogy ez merő utópia, pedig a legfrissebb hírekben megint Mexikóváros ivóvízválságáról tájékoztatnak, és a gázai övezetben fenyegető éhínségről is rendszeresek a tudósítások.
            Aggasztó helyzet, de a mi vidékünket közvetlenül nem fenyegeti veszély. Ennek ellenére az óvatosabbja időben betárazza a téli tüzelőt,
            és tartós élelmiszereket spájzol, mert jobb félni, mint megijedni.
            Az Orbán-kormány által szított halvány világvége hangulatban túlélési stratégiákról kellene írnom, ehhez képest mindenféle ennivalókról és elkészítésükről tervezek egy témacsoportot,
            aminek első fejezete a közvélekedés szerint legnépszerűbb, legismertebb magyar ételek egyikéről, a <a href="/olv/nyamt/porkolt.html">pörköltről</a> szól.
          </p>
        </div>
        <div class="box-text-update">
          <p>
            Úgy indultam a borászkodással, hogy kerestem egy mentort, aki hajlandó volt beavatni a munkafolyamatba, a fogásokba,
            és megmutatta a különböző műveletek csínját-bínját.
            Másképp alakult ismerkedésem a konyhai tudományokkal. Felnőtt korúvá válva munkásszálláson laktam az <a href="/olv/orom/frauenkirche.html#ndk">NDK-ban</a>, és ott nem magyar ízlésnek megfelelő ennivalókat kínáltak az üzemi konyhán.
            Szükségszerű volt berendezkedni otthoni ételkészítésre, aminek nem a teljes önellátás volt célja, hanem a <a href="/olv/orom/frauenkirche.html#tokos">tokos</a> szokásoktól eltérő fogások ritkán gyakorolt előállítása.
            <br>
            Első nekifutásra rizsfelfújt készült. Hiányzott a tepsi a háztartásból, ezért egy közepes méretű lábosban gyártottam az elejétől a végéig,
            ebben az edényben kevertem össze a habbá vert tojásfehérjével. Aztán sütőbe vele, majd egyszer csak kivettem onnan. Elkészült.
            Tudtam kóstolni valamennyit a lábos közepéről, ahol még viszonylag puha, többé-kevésbé ehető állagot mutatott, de a széle felé haladva egyre nagyobb ellenállást tanúsított az anyag, görbült a kanál.
            Kőkemény volt, pajszerrel sem tudtam volna kifeszegetni. Valamit elrontottam. Lábossal együtt dobtam a szemétgyűjtő konténerbe, az edény sem volt menthető.
            <br>
            Következő konyhai megmozdulásomnál szervezési munkával oldottam meg a bonyolultabb műveleteket.
            Megbízást adtam a szomszéd lánynak palacsintatészta sütésére, megcsillantva lehetőségét annak, hogy őt is meghívom ebédre.
            Szürrealista palacsinta névvel illettem az eredményt. Lekvárral kentem meg a tésztát, erre ment néhány szelet felvágott, majd ketchup, köménymag, szárított zöldség.
            Lényegében minden ehető anyag, amit a konyhában és a hűtőben találtam.
            <br>
            Vastagra sikerült. Másfél fordulatnyit tudtam göngyölni a tésztán a töltelékkel együtt. Egy-egy darab került tányérokra, aztán hívtam a lányt.
            Lelkes volt és megértő. Mind megette, noha neki is ropogott a foga alatt a szárított zöldség, és hozzám hasonlóan különösnek találta az ízek együttesét,
            de jó névadással menthető volt a helyzet. A meghökkentés a szürrealizmus ismérve, az előállt palacsinta pedig döbbenetes hatást keltett.
            <br>
            Nem emlékszem több kísérletre ebből a korszakomból, és a lánnyal is inkább más műfajban szorgalmaztam további együttműködést.
          </p>
        </div>
        <div class="box-text">
          <p>
            Tájékozatlan, a dzsungelben életképtelen városi civilként ugyan mit értek én a főzéshez?
            Tisztességes szakma a szakácsé. Ne gondolja senki, hogy kötényt felkötve, konyhai eszközöket birtokolva megvan a szükséges tudomány.
            Szakmai ismeretek és gyakorlat nélkül semmi jóra nem számíthatsz, ha egy rántottánál bonyolultabb étek előállításába ártod magad.
            <br><br>
            Kisgyerekeim főzést imitáló anyukája megmutatta családdá alakulásunk hajnalán, hogy hová vezet a gyakorlatlanság, a képzettség hiánya a konyhában.
            Asztalra került az első fogás, valamilyen leves. Úszkáltak benne színes darabok, és így a közönségben zöldségleves benyomását keltette,
            de belekanalazva és lenyelve a főtt étel jellegzetességeinek csak a hiányát fedezhettük fel benne.
            <br>
            Nem elég lelkes sürgés-forgás közepette lábosba tenni értékes alapanyagokat, majd felönteni vízzel, és melegíteni rajta.
            Egyszerű szabályok uralkodnak az ételkészítésben, mint ahogy a gyereknevelésben is. Úgy szólt az egyik, hogy a kiszedett ételt az utolsó falatig, az utolsó morzsáig meg kell enni,
            legfeljebb csontok, szalonnabőr, mag stb. maradhat a tányéron. Ezt a szabályt most megszegtük, mert azt találtam mondani, hogy:
            <br>
            – Ezt nem kell megenni. Ez a vasárnapi ebéd megcsúfolása.
          </p>
        </div>
        <div class="box-text-update">
          <p>
            Önmagában egy iyen malőr még nem okozhatja a házasság felbontását. Ahhoz sokkal súlyosabb hiányosságok vezetnek,
            amik nálunk sajnálatosan felszínre bukkantak. Elkülönültünk, és ezzel minden gond a nyakamba szakadt – 
            a gyerekek nevelésén túl a táplálásuk is. Jól vettem az akadályokat, de egy anyával szemben az apának nem sok babér terem.
            Hiába értem el kiváló eredményeket, a sablonos ítéletet hozó bíróság a gyerekeket az anyjuknál helyezte el.
            Fél évig sínylődtek nála, s ez idő alatt nem jártak zeneiskolába, fogytak 2-3 kilót, és megtanultak cifrán káromkodni.
          </p>
        </div>
      </div>
      <div class="box">
        <div class="box-text">
          <p>
            Mit csinál a rendőr, hogy legyen sütnivalója? Lisztet hord a zsebében. Ez egy vicc, de az komolyan vehető, hogy akinek nincs sütnivalója,
            az főzni sem tud. Ész nélkül semmi komoly üggyel nem érdemes foglalkozni, hát még azzal, amit megeszünk.
            <br>
            Mára kialakult a bevált módszer, s ebben hidegen hagynak a különféle közzétett receptekben megadott mennyiségek.
            Adok magamnak annyi szabadságot, hogy erről én döntök, és nem súlyra mérem az anyagot, hanem szemre. A receptekből csak az ötletek érdekelnek.
            <br>
            Egész borsot használok, ami a felhasználás idején válik őrleménnyé, és kényes vagyok a sóra. Sikerült olyan fajtára lelnem a kereskedelemben,
            amiből hiányzik a csomósodásgátló. Ezt is a felhasználás előtt darálom finomszemcsés anyaggá.
            Ha zsiradék, akkor az nem margarin vagy olaj, hanem a szalonnának a főzés első lépésében kisütött zsírja.
            <br>
            Megfontolva elfogadok tanácsokat, és figyelem, ahogy mások főznek.
            Szerintem abból lesz jó szakács, aki ügyel a részletekre, használja érzékszerveit, feldolgozza észleléseit,
            amit visszacsatol a főzés folyamatába. Ez mind fontos, de egyéni ötletek nélkül a szokványos ennivalók mocsarában dagonyáznánk,
            ami a kedélybetegség melegágya.
            <br>
            Óvatosan a fűszerekkel! Mennyiségre és fajtára is, mert túlzásokba esve elnyomja az étel jellegzetességét.
            Úgy, mint ahogy a sokáig hordóban érlelt borban is túlteng a fa íze, és így már nem a szőlő fajtája határozza meg a bor jellegét, hanem a hordó.
            Az egészséges lelkületű férfiemberből sem hiányozhat némi szemtelenség, csak az adagolásával kell vigyázni – akár a fűszereknél.
          </p>
        </div>
      </div>
      <br>
      <div class="box-text">
        <p><object name="toc"></object></p>
      </div>
    </div>
    <div class="footer"></div>
  </section>    
</body>
</html>
<script src="/temak.js"></script>
<script src="/fejezetek.js"></script>